id	text	language
ParlaMint-UA_2022-12-28-m0.u1.p1.sent1	Шановні колеги, слава Україні!	UKRAINIAN
ParlaMint-UA_2022-12-28-m0.u1.p2.sent1	Шановні народні депутати, шановні присутні, я прошу займати ваші місця.	UKRAINIAN
ParlaMint-UA_2022-12-28-m0.u1.p2.sent2	Але перед продовженням пленарного засідання я вкотре хочу наголосити на необхідності неухильного дотримання безпекових правил у Верховній Раді України і не поширювати інформацію щодо початку пленарного засідання, його перебігу раніше ніж за годину після завершення нашої роботи.	UKRAINIAN
ParlaMint-UA_2022-12-28-m0.u1.p2.sent3	Також прошу всіх народних депутатів, представників уряду, запрошених гостей відповідально поставитися до забезпечення безпеки єдиного законодавчого органу нашої країни.	UKRAINIAN
ParlaMint-UA_2022-12-28-m0.u1.p3.sent1	Шановні народні депутати, Верховна Рада України працює в режимі одного пленарного засідання, тому сьогодні відповідно до прийнятої нами Постанови "Про деякі питання організації роботи Верховної Ради України дев’ятого скликання під час проведення восьмої сесії в умовах дії воєнного стану" ми продовжуємо наше пленарне засідання.	UKRAINIAN
ParlaMint-UA_2022-12-28-m0.u1.p4.sent1	Шановні народні депутати та гості Верховної Ради, я запрошую до зали засідань Верховної Ради України Президента України Володимира Олександровича Зеленського.	UKRAINIAN
ParlaMint-UA_2022-12-28-m0.u1.p4.sent2	Прошу привітати Президента!	UKRAINIAN
ParlaMint-UA_2022-12-28-m0.u1.p5.sent1	Шановні народні депутати та гості Верховної Ради України, у пленарному засіданні Верховної Ради України також беруть участь: Прем’єр-міністр України Денис Анатолійович Шмигаль та члени Кабінету Міністрів України; Головнокомандувач Збройних Сил України, генерал Валерій Залужний; Секретар Ради національної безпеки і оборони України; виконувач обов’язків Голови Конституційного Суду України; Голова Верховного Суду; Генеральний прокурор; Уповноважений Верховної Ради України з прав людини; глави дипломатичних представництв іноземних держав та керівники представницьких міжнародних організацій, акредитованих в Україні; керівництво Офісу Президента України; військовослужбовці Збройних Сил України, інших військових формувань, на які покладені функції із забезпечення оборони держави, представники правоохоронних органів.	UKRAINIAN
ParlaMint-UA_2022-12-28-m0.u1.p5.sent2	А також на засіданні присутні члени родин загиблих героїв України.	UKRAINIAN
ParlaMint-UA_2022-12-28-m0.u1.p6.sent1	Шановні народні депутати, за парламентською традицією розпочнемо засідання з виконання Державного Гімну України.	UKRAINIAN
ParlaMint-UA_2022-12-28-m0.u1.p7.sent1	Шановні народні депутати та гості Верховної Ради України, сьогодні триває 308-й день рішучого спротиву українського народу в широкомасштабній збройній агресії Російської Федерації.	UKRAINIAN
ParlaMint-UA_2022-12-28-m0.u1.p7.sent2	У ці дні, коли весь світ відзначає різдвяні і новорічні свята, Україна продовжує боротися за свою свободу і незалежність.	UKRAINIAN
ParlaMint-UA_2022-12-28-m0.u1.p7.sent3	І хоч би скільки держава-агресор запускала ракет і дронів, хоч би скільки збільшувала кількість найманців та окупантів, у неї ніколи не вийде нас застрашити, поневолити, зламати наш волелюбний дух.	UKRAINIAN
ParlaMint-UA_2022-12-28-m0.u1.p8.sent1	Сили оборони України щодня героїчно боронять і звільняють рідну українську землю.	UKRAINIAN
ParlaMint-UA_2022-12-28-m0.u1.p8.sent2	Тож даваймо схилімо голови у хвилині мовчання перед безсмертним подвигом воїнів, які поклали своє життя за незалежну демократичну європейську Україну.	UKRAINIAN
ParlaMint-UA_2022-12-28-m0.u1.p8.sent3	Вшануємо також пам’ять всіх невинних жертв злочинної російської агресії.	UKRAINIAN
ParlaMint-UA_2022-12-28-m0.u1.p9.sent1	Шановні народні депутати та гості Верховної Ради України, Верховна Рада відповідно до пункту 8 частини першої статті 85 Конституції України заслуховує послання Президента України про внутрішнє і зовнішнє становище України.	UKRAINIAN
ParlaMint-UA_2022-12-28-m0.u1.p9.sent2	Сьогодні відповідно до пункту 2 частини першої статті 106 Конституції України Президент України звертається із посланням до Верховної Ради України про внутрішнє і зовнішнє становище України.	UKRAINIAN
ParlaMint-UA_2022-12-28-m0.u1.p10.sent1	Шановні народні депутати та гості Верховної Ради, для проголошення послання до Верховної Ради України на трибуну запрошується Президент України Володимир Олександрович Зеленський.	UKRAINIAN
ParlaMint-UA_2022-12-28-m0.u2.p1.sent1	Дуже дякую.	UKRAINIAN
ParlaMint-UA_2022-12-28-m0.u2.p1.sent2	Слава Україні!	UKRAINIAN
ParlaMint-UA_2022-12-28-m0.u2.p2.sent1	Шановний пане Голово, шановні народні депутати нашої міцної України!	UKRAINIAN
ParlaMint-UA_2022-12-28-m0.u2.p2.sent2	Шановні урядовці, шановні гості, шановні присутні!	UKRAINIAN
ParlaMint-UA_2022-12-28-m0.u2.p2.sent3	Шановні українські воїни, український народе!	UKRAINIAN
ParlaMint-UA_2022-12-28-m0.u2.p2.sent4	Давайте сьогодні поговоримо про Україну, про те, як ми всі змінились за ці десять місяців, і про те, як ми змінили весь світ.	UKRAINIAN
ParlaMint-UA_2022-12-28-m0.u2.p2.sent5	Про нашу силу.	UKRAINIAN
ParlaMint-UA_2022-12-28-m0.u2.p2.sent6	Увесь цей час ми були єдиними, так само, як зараз в цій залі, коли усі відповіли: "Героям слава!".	UKRAINIAN
ParlaMint-UA_2022-12-28-m0.u2.p3.sent1	Слава Україні!	UKRAINIAN
ParlaMint-UA_2022-12-28-m0.u3.p1.sent1	Завдяки нашій єдності ми досягли з вами того, у що майже ніхто у світі, у всьому світі, не вірив, майже ніхто, окрім нас.	UKRAINIAN
ParlaMint-UA_2022-12-28-m0.u3.p1.sent2	Україна стала одним із глобальних лідерів.	UKRAINIAN
ParlaMint-UA_2022-12-28-m0.u3.p1.sent3	Наші національні кольори – це міжнародний символ сьогодні сміливості і незламності всього світу.	UKRAINIAN
ParlaMint-UA_2022-12-28-m0.u3.p1.sent4	В будь-якій країні, на будь-якому континенті, коли бачать синьо-жовтий, знають, що це про свободу, про народ, який не здався, який вистояв, який об’єднав світ і який переможе.	UKRAINIAN
ParlaMint-UA_2022-12-28-m0.u3.p2.sent1	Завдяки Україні світ повірив, що цінності дають силу, повірив услід за нашою боротьбою.	UKRAINIAN
ParlaMint-UA_2022-12-28-m0.u3.p2.sent2	Світ впевнився, що тиранія програє, услід за нашою вірою.	UKRAINIAN
ParlaMint-UA_2022-12-28-m0.u3.p2.sent3	Світ побачив, що свобода може стати переможцем, услід за нашими здобутками на полі бою і всім нашим військовим.	UKRAINIAN
ParlaMint-UA_2022-12-28-m0.u3.p2.sent4	Обов’язково стане, Україна обов’язково переможе!	UKRAINIAN
ParlaMint-UA_2022-12-28-m0.u3.p3.sent1	За 10 місяців цього року ми допомогли всім, ми допомогли Заходу віднайти себе, знову повернутися на глобальну арену і відчути, наскільки Захід переважає.	UKRAINIAN
ParlaMint-UA_2022-12-28-m0.u3.p3.sent2	Ніхто на Заході вже не боїться і ніколи не буде боятися Росію.	UKRAINIAN
ParlaMint-UA_2022-12-28-m0.u3.p4.sent1	Ми допомогли Євросоюзу набути справжньої суб’єктності.	UKRAINIAN
ParlaMint-UA_2022-12-28-m0.u3.p4.sent2	Допомогли Європі відчути себе не кількома чемпіонатами з командами різного рівня, а однією сильною командою, яка разом з усім вільним світом бореться за цю важливу перемогу.	UKRAINIAN
ParlaMint-UA_2022-12-28-m0.u3.p5.sent1	Саме Україна об’єднала Європейський Союз, виявилося, що це можливо.	UKRAINIAN
ParlaMint-UA_2022-12-28-m0.u3.p5.sent2	І тепер Європа захищає себе, Європа долає кризи, і це попри колосальні ресурси кинуті Росією на те, щоб зламати наш континент.	UKRAINIAN
ParlaMint-UA_2022-12-28-m0.u3.p5.sent3	Все, що Росія намагалася робити проти Європи, не спрацювало.	UKRAINIAN
ParlaMint-UA_2022-12-28-m0.u3.p5.sent4	Не спрацювало!	UKRAINIAN
ParlaMint-UA_2022-12-28-m0.u3.p5.sent5	Кожен російський крок став помилкою.	UKRAINIAN
ParlaMint-UA_2022-12-28-m0.u3.p5.sent6	Наші кроки спрацювали, і вперше в історії Євросоюз допомагає оборонятися від такої масштабної агресії.	UKRAINIAN
ParlaMint-UA_2022-12-28-m0.u3.p5.sent7	Вперше низка країн ЄС змінила своє законодавство і свої політичні правила і тепер надають збройну підтримку нашій державі.	UKRAINIAN
ParlaMint-UA_2022-12-28-m0.u3.p5.sent8	Вперше в історії деякі країни Європи переглянули поняття нейтралітету і протистоять агресії разом з нами, разом з Україною.	UKRAINIAN
ParlaMint-UA_2022-12-28-m0.u3.p6.sent1	Ми допомогли Європі і більшості країн світу відчути, що бути нейтральними зараз – це бути, вибачте, аморальними.	UKRAINIAN
ParlaMint-UA_2022-12-28-m0.u3.p6.sent2	143 держави проголосували за резолюцію Генасамблеї ООН на підтримку територіальної цілісності України і повної реалізації Статуту ООН.	UKRAINIAN
ParlaMint-UA_2022-12-28-m0.u3.p6.sent3	Це, дійсно, показовий приклад, це найбільше за десять місяців і вісім років, і я дякую всім, хто працював на цей результат безпрецедентно активно.	UKRAINIAN
ParlaMint-UA_2022-12-28-m0.u3.p6.sent4	Я вас вітаю, це велика перемога.	UKRAINIAN
ParlaMint-UA_2022-12-28-m0.u3.p7.sent1	За цей час, після 24 лютого, лише в мене було 850 міжнародних заходів, і так працював весь наш дипломатичний корпус.	UKRAINIAN
ParlaMint-UA_2022-12-28-m0.u3.p7.sent2	Я хочу зараз подякувати всім, хто працював саме так, так потужно, усім нашим дипломатам, усім нашим урядовцям, звичайно, тим народним депутатам України, хто допомагав МЗС і офісу будувати проукраїнську коаліцію в світі, я дякую вам.	UKRAINIAN
ParlaMint-UA_2022-12-28-m0.u3.p7.sent3	І дякую всім лідерам, і народам, які допомагають нам захищати незалежність, захищати міжнародне право.	UKRAINIAN
ParlaMint-UA_2022-12-28-m0.u3.p7.sent4	Дякую шановним послам країн наших партнерів, які зараз присутні тут, в цій поважній залі.	UKRAINIAN
ParlaMint-UA_2022-12-28-m0.u3.p7.sent5	Дуже дякую!	UKRAINIAN
ParlaMint-UA_2022-12-28-m0.u3.p8.sent1	Дорогі українці, погляньте, як змінилися глобальні пріоритети.	UKRAINIAN
ParlaMint-UA_2022-12-28-m0.u3.p8.sent2	Більшість країн світу вже не цікавиться, чи почує їх Росія.	UKRAINIAN
ParlaMint-UA_2022-12-28-m0.u3.p8.sent3	Із цим покінчено.	UKRAINIAN
ParlaMint-UA_2022-12-28-m0.u3.p8.sent4	Тепер світ по-справжньому зацікавлений в тому, чого ще очікувати від України, що ще Україна може дати Європі, що ми можемо дати світу.	UKRAINIAN
ParlaMint-UA_2022-12-28-m0.u3.p8.sent5	Для багатьох людей в світі тепер це гордість мати друзів серед українців.	UKRAINIAN
ParlaMint-UA_2022-12-28-m0.u3.p9.sent1	Згадайте, як колись українцям хотілось мати друзів серед іноземців, і ми тепер по-справжньому єдині зі світом, з найсильнішими, з найвільнішими у світі.	UKRAINIAN
ParlaMint-UA_2022-12-28-m0.u3.p9.sent2	Ми повертаємо мільйонам людей в різних країнах віру, віру у цінності, у цінності, яким батьки вчать дітей будь-де у вільному світі.	UKRAINIAN
ParlaMint-UA_2022-12-28-m0.u3.p9.sent3	Ми показуємо, що життя дійсно має залежати від саме таких цінностей.	UKRAINIAN
ParlaMint-UA_2022-12-28-m0.u3.p9.sent4	Ми актуалізуємо сенси, сенси, які довго були, на жаль, лише безплідними буквами деяких міжнародних угод, конвенцій, меморандумів, вони запрацюють, і ми це показуємо.	UKRAINIAN
ParlaMint-UA_2022-12-28-m0.u3.p9.sent5	Ми даємо кожному нашому партнеру унікальне і дуже важливе відчуття та історичну можливість бути переможцем разом з Україною.	UKRAINIAN
ParlaMint-UA_2022-12-28-m0.u3.p10.sent1	І завдяки українцям світ згадує, що це таке бути переможцем.	UKRAINIAN
ParlaMint-UA_2022-12-28-m0.u3.p10.sent2	Наступного року ми це тільки посилимо.	UKRAINIAN
ParlaMint-UA_2022-12-28-m0.u3.p10.sent3	Цьогоріч ми здобули для України статус кандидата на вступ в Європейський Союз.	UKRAINIAN
ParlaMint-UA_2022-12-28-m0.u3.p10.sent4	Але наше досягнення не тільки в цьому.	UKRAINIAN
ParlaMint-UA_2022-12-28-m0.u3.p10.sent5	Це лише частина досягнення.	UKRAINIAN
ParlaMint-UA_2022-12-28-m0.u3.p10.sent6	Україна заслуговує на цей статус давно, ми знаємо, ще років двадцять тому ми могли би там бути, мати цей статус.	UKRAINIAN
ParlaMint-UA_2022-12-28-m0.u3.p10.sent7	Зараз досягнення наше з вами значно більше – Україна зцементовує, зцементовує Євросоюз і весь вільний світ боротьбою за свободу і мир.	UKRAINIAN
ParlaMint-UA_2022-12-28-m0.u3.p10.sent8	І це головний наш здобуток у зовнішній політиці за рік, що минає.	UKRAINIAN
ParlaMint-UA_2022-12-28-m0.u3.p10.sent9	Ми зробили очевидним для всіх, що без України жодне об’єднання в Європі не буде сильним.	UKRAINIAN
ParlaMint-UA_2022-12-28-m0.u3.p10.sent10	І саме тому в усіх країнах Європейського Союзу впевнена більшість громадян підтримала, підтримала Україну та ідею приєднання України до ЄС і більшість бачить нас в Альянсі.	UKRAINIAN
ParlaMint-UA_2022-12-28-m0.u3.p10.sent11	Настає час для початку переговорів щодо членства України в Євросоюзі.	UKRAINIAN
ParlaMint-UA_2022-12-28-m0.u3.p11.sent1	Дорогі українці, я хочу, щоб ми зараз подякували разом усім тим, хто відкрив нам цю можливість, цей шлях.	UKRAINIAN
ParlaMint-UA_2022-12-28-m0.u3.p11.sent2	Я хочу, щоб ми подякували нашим воїнам.	UKRAINIAN
ParlaMint-UA_2022-12-28-m0.u3.p12.sent1	І хочу сказати, наші воїни, саме воїни – українські герої.	UKRAINIAN
ParlaMint-UA_2022-12-28-m0.u3.p12.sent2	Не просто військовослужбовці, не просто солдати і матроси, не просто сержанти і старшини, не просто офіцери і генерали – воїни, вони є надією мільйонів людей на життя .	UKRAINIAN
ParlaMint-UA_2022-12-28-m0.u3.p12.sent3	Вони є надією Європи на спокій, вони є надією світу, що час імперій не повернути.	UKRAINIAN
ParlaMint-UA_2022-12-28-m0.u3.p12.sent4	Українські воїни здобувають для нас мир і здобудуть!	UKRAINIAN
ParlaMint-UA_2022-12-28-m0.u3.p13.sent1	Слава Збройним Силам України, Національній гвардії, нашим прикордонникам, нашій розвідці, СБУ, ССО, Національній поліції!	UKRAINIAN
ParlaMint-UA_2022-12-28-m0.u3.p13.sent2	Слава усім нашим силам оборони і безпеки!	UKRAINIAN
ParlaMint-UA_2022-12-28-m0.u3.p13.sent3	Слава Україні!	UKRAINIAN
ParlaMint-UA_2022-12-28-m0.u4.p1.sent1	Сьогодні українські воїни доводять, що велич не від розмірів держави, не від запасу ракет і не від здатності когось до чогось примушувати, велич – від сили духу тих, хто захищає свій дім, захищає волю для свого народу.	UKRAINIAN
ParlaMint-UA_2022-12-28-m0.u4.p2.sent1	Українські воїни вигнали окупантів з-під Києва, і це був перший переламний момент у повномасштабній війні.	UKRAINIAN
ParlaMint-UA_2022-12-28-m0.u4.p2.sent2	Це показало силу нашого опору.	UKRAINIAN
ParlaMint-UA_2022-12-28-m0.u4.p3.sent1	Українські воїни звільнили Зміїний, і відтоді кожен окупант знає, яку єдину відповідь він почує від українців на будь-які свої зазіхання.	UKRAINIAN
ParlaMint-UA_2022-12-28-m0.u4.p3.sent2	Це показало, що Україну ніщо не зупинить.	UKRAINIAN
ParlaMint-UA_2022-12-28-m0.u4.p3.sent3	В Чорному морі дещо поменшало флагманів.	UKRAINIAN
ParlaMint-UA_2022-12-28-m0.u4.p3.sent4	А один сумнозвісний міст все частіше працює на виїзд, а не на в’їзд, якщо працює.	UKRAINIAN
ParlaMint-UA_2022-12-28-m0.u4.p3.sent5	І це показало, яким буде майбутнє.	UKRAINIAN
ParlaMint-UA_2022-12-28-m0.u4.p3.sent6	Воно буде українське.	UKRAINIAN
ParlaMint-UA_2022-12-28-m0.u4.p4.sent1	Активні дії наших Сил оборони і безпеки на Харківщині перегорнули багато сторінок старої історії.	UKRAINIAN
ParlaMint-UA_2022-12-28-m0.u4.p4.sent2	Може російська армія і не знала, що здатна аж так стрімко тікати, тікати, лишаючи всі свої позиції, зброю, своїх солдатів і колаборантів.	UKRAINIAN
ParlaMint-UA_2022-12-28-m0.u4.p4.sent3	Окупанти тікали, хоча мали перевагу на цьому напрямку в кількості озброєння, техніки, солдатів.	UKRAINIAN
ParlaMint-UA_2022-12-28-m0.u4.p4.sent4	Але у наших воїнів була і є інша велика перевага, більш значуща: перевага у рішучості, перевага сили своєї землі під ногами.	UKRAINIAN
ParlaMint-UA_2022-12-28-m0.u4.p5.sent1	Таку перевагу українських воїнів ми посилюємо потужною зброєю.	UKRAINIAN
ParlaMint-UA_2022-12-28-m0.u4.p5.sent2	Вперше у нас така зброя: HIMARS і Krab, Гарпун і NASAMS, Bayraktar, гаубиці М777, CAESAR, Bushmaster, IRIS-T, Crotale.	UNKNOWN
ParlaMint-UA_2022-12-28-m0.u4.p5.sent3	Я назвав зараз лише деякі з цих десятків видів найкращої зброї світу, яка вже є або буде в наших воїнів.	UKRAINIAN
ParlaMint-UA_2022-12-28-m0.u4.p5.sent4	Дякую нашим партнерам.	UKRAINIAN
ParlaMint-UA_2022-12-28-m0.u4.p6.sent1	Більше 1 800 міст і сіл України нам вже вдалося звільнити від окупанта.	UKRAINIAN
ParlaMint-UA_2022-12-28-m0.u4.p6.sent2	Я дякую всім державам, які допомагають нам долати російську тиранію саме на полі бою.	UKRAINIAN
ParlaMint-UA_2022-12-28-m0.u4.p6.sent3	І нагадаю, ще рік тому здавалося неможливим, що у нашої держави будуть системи ППО Patriot, але тепер маємо і таку домовленість.	UKRAINIAN
ParlaMint-UA_2022-12-28-m0.u4.p6.sent4	Дякую нашим стратегічним партнерам.	UKRAINIAN
ParlaMint-UA_2022-12-28-m0.u4.p7.sent1	Це особливий знак довіри до України, це справжнє союзництво зі Сполученими Штатами Америки, ми досягли цього.	UKRAINIAN
ParlaMint-UA_2022-12-28-m0.u4.p7.sent2	І в мене є один борг з часу візиту до Сполучених Штатів, який я хочу саме зараз віддати.	UKRAINIAN
ParlaMint-UA_2022-12-28-m0.u4.p7.sent3	В цій залі капітан Павло Чернявський, командир батареї HIMARS, який відзначений Хрестом бойових заслуг, який передав цю відзнаку Президентові Сполучених Штатів Америки Байдену.	UKRAINIAN
ParlaMint-UA_2022-12-28-m0.u4.p7.sent4	І для мене було честю виконати цю особливу місію.	UKRAINIAN
ParlaMint-UA_2022-12-28-m0.u4.p7.sent5	Але у неї є і друга частина.	UKRAINIAN
ParlaMint-UA_2022-12-28-m0.u4.p7.sent6	Президент Байден у відповідь передав Command Coin – спеціальний символ від Президента Сполучених Штатів Америки.	UKRAINIAN
ParlaMint-UA_2022-12-28-m0.u4.p8.sent1	Пане капітане, десь ви тут в залі, Павле, маю віддати зараз цю Command Coin вам від Президента.	UKRAINIAN
ParlaMint-UA_2022-12-28-m0.u4.p9.sent1	Ще раз хочу подякувати Президенту Байдену, обом партіям Конгресу і кожній американській родині за історичну підтримку України, підтримку наших громадян.	UKRAINIAN
ParlaMint-UA_2022-12-28-m0.u4.p9.sent2	Дякую.	UKRAINIAN
ParlaMint-UA_2022-12-28-m0.u4.p10.sent1	Ви бачите, шановні українці, ви бачите як весь світ, цілий світ допомагає нам, і ми отримуємо передову зброю, ви можете бути впевнені, що настане час, коли бренди української зброї так само будуть цікавити весь світ.	UKRAINIAN
ParlaMint-UA_2022-12-28-m0.u4.p10.sent2	Ми здатні виробляти свої ракети, свої морські дрони, ми вже це робимо, бронетехніку, авіатехніку та інші види озброєнь.	UKRAINIAN
ParlaMint-UA_2022-12-28-m0.u4.p10.sent3	Ми вже це робимо, вже є наше: "Стугна", "Вільха", "Нептун", морський дрон та інше.	UKRAINIAN
ParlaMint-UA_2022-12-28-m0.u4.p10.sent4	Давайте подякуємо нашому вітчизняному виробництву.	UKRAINIAN
ParlaMint-UA_2022-12-28-m0.u4.p11.sent1	Україна і український військово-промисловий комплекс буде одним з найпотужніших в Європі і в світі, я в цьому впевнений.	UKRAINIAN
ParlaMint-UA_2022-12-28-m0.u4.p11.sent2	Інтенсивність бойових дій, глибина того зла, яке принесла Росія.	UKRAINIAN
ParlaMint-UA_2022-12-28-m0.u4.p11.sent3	Обсяг і жорстокість злочинів окупантів на нашій українській землі спонукають не тільки нас, але і увесь світ оновлювати стандарти оборони, оновлювати стандарти безпеки, досягати справедливості.	UKRAINIAN
ParlaMint-UA_2022-12-28-m0.u4.p11.sent4	І це стосується багатьох сфер, від виробництва снарядів і тактики на полі бою до створення нової дієвої архітектури безпеки для України, для всієї Європи і світу нових гарантій безпеки, від запуску юридичних механізмів, щоб притягнути до відповідальності усіх винних в агресії і компенсувати за рахунок Росії усі збитки, завдані цим терором, до реформи, до реформи існуючих міжнародних організацій, які мають гарантувати мир, гарантувати міжнародний правопорядок, але не здатні зараз це зробити.	UKRAINIAN
ParlaMint-UA_2022-12-28-m0.u4.p11.sent5	Україна вже серед лідерів відповідних процесів.	UKRAINIAN
ParlaMint-UA_2022-12-28-m0.u4.p11.sent6	І, до речі, саме в Україні нашими героїчними воїнами визначаються нові стандарти НАТО, стандарти, якими ми сьогодні ділимося з нашими союзниками по Альянсу, союзниками, а не просто партнерами.	UKRAINIAN
ParlaMint-UA_2022-12-28-m0.u4.p12.sent1	Але щоб дійти, дійти до цього часу і до тих можливостей, ми маємо домовитись зараз поміж собою, ми всі у цій залі в Україні, у нашому народі, у суспільстві.	UKRAINIAN
ParlaMint-UA_2022-12-28-m0.u4.p13.sent1	Пункт перший – єдність.	UKRAINIAN
ParlaMint-UA_2022-12-28-m0.u4.p13.sent2	Ми маємо її берегти попри будь-що, будь-які особистості, будь-які особисті емоції, будь-які особисті інтереси.	UKRAINIAN
ParlaMint-UA_2022-12-28-m0.u4.p13.sent3	Єдність – це те, що дозволяє нам зараз зміцнювати, зміцнювати суспільство, нашу державу, перемагати разом і змінювати негативні тенденції нашої багатовікової історії.	UKRAINIAN
ParlaMint-UA_2022-12-28-m0.u4.p13.sent4	Чим сильніша єдність, тим більшою і швидшою буде наша з вами перемога.	UKRAINIAN
ParlaMint-UA_2022-12-28-m0.u4.p13.sent5	В єдності ми маємо бути рівними, рівними в єдності.	UKRAINIAN
ParlaMint-UA_2022-12-28-m0.u4.p13.sent6	І це зараз виклик, дуже важливий момент.	UKRAINIAN
ParlaMint-UA_2022-12-28-m0.u4.p13.sent7	Ніхто на фронті не зрозуміє тих, хто, маючи будь-яку політичну вагу чи будь-яку владну позицію буде намагатися повернутися до старого життя – до життя до 24 лютого.	UKRAINIAN
ParlaMint-UA_2022-12-28-m0.u4.p13.sent8	І якщо хтось спробує зіграти проти незалежності України, чи політичної, чи економічної, чи духовної незалежності, наша держава буде відповідати миттєво і жорстко.	UKRAINIAN
ParlaMint-UA_2022-12-28-m0.u4.p14.sent1	Не існує у світі такого золота для хрестів чи будь-чого ще, яке могло б перекрити моральну іржу від зв’язків з державою-терористом.	UKRAINIAN
ParlaMint-UA_2022-12-28-m0.u4.p15.sent1	І вибачте, якщо хтось з політичного класу України думає, ніби коли він спускається на лижах з гори, то цим мотивує солдатів підійматися з окопів і йти у наступ, це ознака божевілля.	UKRAINIAN
ParlaMint-UA_2022-12-28-m0.u4.p15.sent2	І таких у політиці не буде!	UKRAINIAN
ParlaMint-UA_2022-12-28-m0.u4.p16.sent1	Я прошу всім залишити вдома особисті амбіції та працювати на захист нашого спільного дома, працювати разом з державою так, як потрібно для захисту свободи і наших людей.	UKRAINIAN
ParlaMint-UA_2022-12-28-m0.u4.p16.sent2	І коли триває така жорстока війна, не час для особистої політичної партизанщини десь тут, у тилу, у медіа чи, тим більше у столицях держав, які нам допомагають.	UKRAINIAN
ParlaMint-UA_2022-12-28-m0.u4.p16.sent3	Будь ласка, сприймайте мої слова максимально серйозно.	UKRAINIAN
ParlaMint-UA_2022-12-28-m0.u4.p17.sent1	Україна йде, Україна йде до перемоги, про яку мріяли покоління наших людей, зараз мріють наші діти, мріяли наші батьки, дідусі – всі покоління від часів Богдана до національно-визвольних змагань ХХ століття.	UKRAINIAN
ParlaMint-UA_2022-12-28-m0.u4.p17.sent2	Те, чого не досягли раніше, буде у нас, буде!	UKRAINIAN
ParlaMint-UA_2022-12-28-m0.u4.p17.sent3	І це можливо завдяки тому, що вперше, вперше за кілька століть, ми маємо одночасно загальнонаціональну єдність, свою власну функціонуючу державу, максимальне єднання світу заради підтримки нашої прекрасної України.	UKRAINIAN
ParlaMint-UA_2022-12-28-m0.u4.p17.sent4	Ми не дамо нікому відкотити це до старих часів.	UKRAINIAN
ParlaMint-UA_2022-12-28-m0.u4.p17.sent5	Люди не дадуть, світ не дасть!	UKRAINIAN
ParlaMint-UA_2022-12-28-m0.u4.p17.sent6	Наша єдність має бути такою ж міцною, як наші воїни.	UKRAINIAN
ParlaMint-UA_2022-12-28-m0.u4.p18.sent1	Другий пункт – це безпека.	UKRAINIAN
ParlaMint-UA_2022-12-28-m0.u4.p18.sent2	Бути одним з глобальних лідерів – це не статус і це не нагорода, це постійний процес, процес пошуку нових можливостей для нашої держави, нових друзів та альянсів, нового зростання для економіки і для нашого суспільства.	UKRAINIAN
ParlaMint-UA_2022-12-28-m0.u4.p18.sent3	Так само безпека держави – це не той стан, якого досягаєш раз і назавжди, це складна робота, це процес.	UKRAINIAN
ParlaMint-UA_2022-12-28-m0.u4.p18.sent4	Лідерство та безпека йдуть завжди поруч, здобуваючи одне, працюєш і на друге і зараз, коли ворог поставив собі за мету знищити нас, знищити нашу енергетику, ми ставимо собі за мету стати лідером у трансформації нашої енергетики для протидії будь-яким загрозам, будь-яким викликам – військовим, політичним, економічним чи навіть кліматичним, ми маємо стати.	UKRAINIAN
ParlaMint-UA_2022-12-28-m0.u4.p18.sent5	І ми станемо, бо немає виходу.	UKRAINIAN
ParlaMint-UA_2022-12-28-m0.u4.p18.sent6	Станемо лідером в побудові сучасної "зеленої" енергетики.	UKRAINIAN
ParlaMint-UA_2022-12-28-m0.u4.p18.sent7	Це дозволить нам створити децентралізовану енергосистему, яку не зруйнувати нічим, нічим і ніякими ракетними ударами.	UKRAINIAN
ParlaMint-UA_2022-12-28-m0.u4.p19.sent1	Сьогодні всі бачать, це небезпечно, коли міста залежать від кількох великих тепло- чи електростанцій.	UKRAINIAN
ParlaMint-UA_2022-12-28-m0.u4.p19.sent2	Сучасному місту потрібні децентралізовані джерела енергетики, джерела енергії.	UKRAINIAN
ParlaMint-UA_2022-12-28-m0.u4.p19.sent3	Лише "зелена" енергетика може дійсно це забезпечити.	UKRAINIAN
ParlaMint-UA_2022-12-28-m0.u4.p19.sent4	Маючи лідерські позиції в такій енергетиці і розвиваючи нашу атомну генерацію, а також водневу енергетику, ми будемо здатні забезпечити потреби України, а у мирний час і Європи.	UKRAINIAN
ParlaMint-UA_2022-12-28-m0.u4.p19.sent5	І це буде історичне посилення ролі України в Європі.	UKRAINIAN
ParlaMint-UA_2022-12-28-m0.u4.p19.sent6	Ми можемо, а, отже, повинні стати одним із гарантів європейської енергобезпеки.	UKRAINIAN
ParlaMint-UA_2022-12-28-m0.u4.p19.sent7	І це завдання, завдання на завтра.	UKRAINIAN
ParlaMint-UA_2022-12-28-m0.u4.p19.sent8	А сьогодні ми маємо пройти, і ми обов’язково пройдемо цю зиму.	UKRAINIAN
ParlaMint-UA_2022-12-28-m0.u4.p20.sent1	Російські ракетні і, як-то кажуть, "шахедні" удари по нашій енергетиці, по енергозабезпеченню українців – це очевидний виклик не лише, до речі, нашій державі.	UKRAINIAN
ParlaMint-UA_2022-12-28-m0.u4.p20.sent2	Коли терор б’є по цивілізованості життя, світ може постати на захист і цивілізованості, і життя.	UKRAINIAN
ParlaMint-UA_2022-12-28-m0.u4.p20.sent3	І ми робимо все саме для цього.	UKRAINIAN
ParlaMint-UA_2022-12-28-m0.u4.p21.sent1	Я хочу подякувати кожному і кожній, хто захищає посилення міжнародного тиску на Росію за цей терор.	UKRAINIAN
ParlaMint-UA_2022-12-28-m0.u4.p21.sent2	Я дякую усім країнам та компаніям, міжнародним організаціям та людям, які постачають нам обладнання, надають фінансову підтримку, щоб забезпечити народ України світлом, теплом і зв’язком.	UKRAINIAN
ParlaMint-UA_2022-12-28-m0.u4.p21.sent3	Дякуємо вам.	UKRAINIAN
ParlaMint-UA_2022-12-28-m0.u4.p22.sent1	Один приклад.	UKRAINIAN
ParlaMint-UA_2022-12-28-m0.u4.p22.sent2	Лише кількість терміналів Starlink в Україні, які наочно доводять перевагу цивілізованості над терором і варварством.	UKRAINIAN
ParlaMint-UA_2022-12-28-m0.u4.p22.sent3	Ми доведемо до більш ніж 30 тисяч вже найближчим часом.	UKRAINIAN
ParlaMint-UA_2022-12-28-m0.u4.p23.sent1	Ми вже стаємо і станемо лідером у цифровій трансформації нашої держави і суспільства.	UKRAINIAN
ParlaMint-UA_2022-12-28-m0.u4.p23.sent2	І думаю, не варто окремо зупинятись на тому, що ми досягли в галузі цифровізації і в галузі зв’язку.	UKRAINIAN
ParlaMint-UA_2022-12-28-m0.u4.p23.sent3	Скажу лише те, що це досягнення такої ваги, яка дозволяє робити досвід нашої держави у цифровізації одним із інструментів зовнішньої політики.	UKRAINIAN
ParlaMint-UA_2022-12-28-m0.u4.p23.sent4	Ми завершимо тотальну цифровізацію всіх дозволів, державних послуг в Україні (це і про антикорупцію, це і про стійкість інституцій нашої держави).	UKRAINIAN
ParlaMint-UA_2022-12-28-m0.u4.p23.sent5	Завершимо.	UKRAINIAN
ParlaMint-UA_2022-12-28-m0.u4.p24.sent1	А, що важливо, поширюючи у світі такий досвід, досвід трансформації, вдалий досвід, ми забезпечимо Україні нових друзів, нові альянси, нові політичні, економічні можливості.	UKRAINIAN
ParlaMint-UA_2022-12-28-m0.u4.p24.sent2	Зокрема, це буде стосуватись розвитку відносин з країнами Африки та іншими державами Глобального Півдня.	UKRAINIAN
ParlaMint-UA_2022-12-28-m0.u4.p24.sent3	Цей напрямок зовнішньої політики отримав спеціальний пріоритет.	UKRAINIAN
ParlaMint-UA_2022-12-28-m0.u4.p24.sent4	Ми вже стаємо і станемо лідером глобальних зусиль заради продовольчої безпеки.	UKRAINIAN
ParlaMint-UA_2022-12-28-m0.u4.p24.sent5	Цей рік показав, що без українського фермера , без українського аграрного експорту неможливо гарантувати не лише харчову, але і соціальну безпеку для десятків, десятків країн Африки, Азії, країн Європи.	UKRAINIAN
ParlaMint-UA_2022-12-28-m0.u4.p24.sent6	Дві наші ініціативи: експортна зернова ініціатива і програма Grain From Ukraine (Зерно з України) – повернули світу життєво необхідну стабільність.	UKRAINIAN
ParlaMint-UA_2022-12-28-m0.u4.p24.sent7	Більше 15 мільйонів тонн продовольства на експорт до більш ніж 40 країн світу лише за п’ять місяців в умовах повномасштабної війни – це наша перша зернова ініціатива.	UKRAINIAN
ParlaMint-UA_2022-12-28-m0.u4.p24.sent8	І я хочу подякувати Генеральному секретарю ООН пану Гутеррішу, дякую Президенту Туреччини Ердогану за підтримку відновлення нашого аграрного експорту.	UKRAINIAN
ParlaMint-UA_2022-12-28-m0.u4.p25.sent1	Вже більше 30 держав-донорів та майже 200 мільйонів доларів США – це наша друга зернова ініціатива, вона гуманітарна.	UKRAINIAN
ParlaMint-UA_2022-12-28-m0.u4.p25.sent2	Євросоюз і Катар, Туреччина і Японія, Норвегія і Корея, Канада і Сполучені Штати Америки – це лише початок глобального гуманітарного коридору для країн, які зіткнулися з загрозою голоду.	UKRAINIAN
ParlaMint-UA_2022-12-28-m0.u4.p25.sent3	Голод через Росію.	UKRAINIAN
ParlaMint-UA_2022-12-28-m0.u4.p25.sent4	І навіть зараз, коли нам важко, ми розділили наш український хліб з тими, кому ще важче.	UKRAINIAN
ParlaMint-UA_2022-12-28-m0.u4.p25.sent5	Я вам дякую за це, всім, хто це зробив.	UKRAINIAN
ParlaMint-UA_2022-12-28-m0.u4.p25.sent6	Це моральне лідерство України і наших партнерів, беззаперечно.	UKRAINIAN
ParlaMint-UA_2022-12-28-m0.u4.p26.sent1	Україна має завжди шукати, як, дійсно, проявити лідерство, як залучити інших лідерів.	UKRAINIAN
ParlaMint-UA_2022-12-28-m0.u4.p26.sent2	І кожен такий успіх буде посилювати, тільки посилювати нашу безпеку, буде зміцнювати зовнішнє становище для нашої держави, але також і внутрішнє.	UKRAINIAN
ParlaMint-UA_2022-12-28-m0.u4.p26.sent3	Наші експортні ініціативи та загалом розширення можливостей для вантажних перевезень через територію Європейського Союзу, Туреччину дозволили зберегти мільйони робочих місць для українців.	UKRAINIAN
ParlaMint-UA_2022-12-28-m0.u4.p27.sent1	Шановні присутні, я прошу вас зараз подякувати всім нашим транспортникам, всім нашим портовикам, усім, хто працює на залізниці, в кожній галузі, абсолютно в кожній, що забезпечує рух товарів для українців.	UKRAINIAN
ParlaMint-UA_2022-12-28-m0.u4.p28.sent1	Ще один важливий безпековий елемент – бізнес, зараз це також захист України.	UKRAINIAN
ParlaMint-UA_2022-12-28-m0.u4.p28.sent2	Податки зараз – це також безпека.	UKRAINIAN
ParlaMint-UA_2022-12-28-m0.u4.p28.sent3	І в цьому році у нас не було затримок, чи майже не було затримок, із зарплатами нашим рідним вчителям і лікарям.	UKRAINIAN
ParlaMint-UA_2022-12-28-m0.u4.p28.sent4	Були проіндексовані пенсії, як це передбачено законодавством України.	UKRAINIAN
ParlaMint-UA_2022-12-28-m0.u4.p28.sent5	І на деокупованій території виплати йшли одразу, одразу, коли там завершувалися стабілізаційні заходи.	UKRAINIAN
ParlaMint-UA_2022-12-28-m0.u4.p28.sent6	На оборону за рік спрямовано більше трильйона 200 мільярдів гривень.	UKRAINIAN
ParlaMint-UA_2022-12-28-m0.u4.p29.sent1	Звичайно, вагому роль зіграла фінансова допомога партнерів та інші залучені кошти, це правда.	UKRAINIAN
ParlaMint-UA_2022-12-28-m0.u4.p29.sent2	Але, є але.	UKRAINIAN
ParlaMint-UA_2022-12-28-m0.u4.p29.sent3	Ми маємо пам’ятати, що фінансування Збройних Сил України – це передусім внутрішній ресурс від податків українців, від мит, від облігацій та інших подібних джерел.	UKRAINIAN
ParlaMint-UA_2022-12-28-m0.u4.p29.sent4	І кожна несплачена гривня податків – це гроші, забрані у наших військових, і це факт.	UKRAINIAN
ParlaMint-UA_2022-12-28-m0.u4.p29.sent5	І, звичайно, наявна податкова система не влаштовує таке життя ані тих, хто сплачує податки, ані тих, хто збирає ці податки, не влаштовує вона і тих наших людей, які отримують зарплати і пенсії з цих податків.	UKRAINIAN
ParlaMint-UA_2022-12-28-m0.u4.p29.sent6	Але, що важливо надзвичайно, щоб ми з вами досягли національної згоди у цьому питанні.	UKRAINIAN
ParlaMint-UA_2022-12-28-m0.u4.p30.sent1	І я хочу зараз подякувати всім, кожному і кожній, хто зберігає роботу свого бізнесу, хто зберігає робочі місця, щоб люди могли забезпечувати себе, свої родини, хто сплачує податки.	UKRAINIAN
ParlaMint-UA_2022-12-28-m0.u4.p30.sent2	Я дякую всім вам.	UKRAINIAN
ParlaMint-UA_2022-12-28-m0.u4.p31.sent1	Ще раз хочу це підкреслити і хочу, щоб ви всі знали, важлива, дуже важлива міжнародна допомога спрямовується на соціальні, важливі соціальні виплати, а увесь ресурс для зарплат військовим це все сплачують громадяни України.	UKRAINIAN
ParlaMint-UA_2022-12-28-m0.u4.p32.sent1	Третій пункт – справедливість.	UKRAINIAN
ParlaMint-UA_2022-12-28-m0.u4.p32.sent2	Створення трибуналу щодо злочину агресії – це невід’ємна частина політики нашої держави.	UKRAINIAN
ParlaMint-UA_2022-12-28-m0.u4.p32.sent3	Я впевнений, що трибунал запрацює, запрацює міжнародний компенсаційний механізм, який ми зараз будуємо.	UKRAINIAN
ParlaMint-UA_2022-12-28-m0.u4.p32.sent4	При цьому ми маємо по максимуму співпрацювати з нашими міжнародними партнерами, з Міжнародним кримінальним судом.	UKRAINIAN
ParlaMint-UA_2022-12-28-m0.u4.p33.sent1	Тобто усі елементи міжнародного і національного правосуддя будуть використані, щоб притягнути до справедливої відповідальності російських вбивць і катів усіх, хто спланував, розпочав і здійснив агресію проти народу України.	UKRAINIAN
ParlaMint-UA_2022-12-28-m0.u4.p33.sent2	Жоден злочин, жоден злочин окупантів в Україні не повинен залишитись без законного вироку.	UKRAINIAN
ParlaMint-UA_2022-12-28-m0.u4.p33.sent3	І скільки б ресурсів і часу це не потребувало, відповідальність для окупантів має бути невідворотною і буде саме такою.	UKRAINIAN
ParlaMint-UA_2022-12-28-m0.u4.p33.sent4	За все, що було зроблено проти України, що було зроблено проти українців від 2014 року і від 24 лютого.	UKRAINIAN
ParlaMint-UA_2022-12-28-m0.u4.p34.sent1	Чи може це забезпечити лише держава?	UKRAINIAN
ParlaMint-UA_2022-12-28-m0.u4.p34.sent2	Ні.	UKRAINIAN
ParlaMint-UA_2022-12-28-m0.u4.p34.sent3	І я хочу подякувати нашим партнерам, зокрема Нідерландам, за принципове лідерство у цій роботі.	UKRAINIAN
ParlaMint-UA_2022-12-28-m0.u4.p34.sent4	Усім нашим слідчим, експертам, прокурорам, усім нашим суддям, які вже працюють саме над цим, над цим, і усім, журналістам, громадським активістам, хто долучився до справедливості.	UKRAINIAN
ParlaMint-UA_2022-12-28-m0.u4.p34.sent5	Дякую вам!	UKRAINIAN
ParlaMint-UA_2022-12-28-m0.u4.p35.sent1	Дякую також і тим, хто допомагає знаходити і блокувати в іноземних юрисдикціях активи держави-терориста та пов’язаних з нею осіб, хто просуває в інших державах законодавчі важливі ініціативи для конфіскації цих активів Російської Федерації, а також адвокує це в медіа.	UKRAINIAN
ParlaMint-UA_2022-12-28-m0.u4.p35.sent2	Ми зробимо все, щоб повернути додому усіх наших людей, які зараз в російській неволі.	UKRAINIAN
ParlaMint-UA_2022-12-28-m0.u4.p35.sent3	Мета – відновити територіальну цілісність України – завжди йде поруч для нас з іншою метою – звільнити всіх наших людей, які утримуються в російському полоні чи в тюрмах, а також усіх тих, хто був силою депортований з нашої землі.	UKRAINIAN
ParlaMint-UA_2022-12-28-m0.u4.p35.sent4	І за час після 24 лютого навіть команді нашій вдалося звільнити з російського полону тисячу 456 людей.	UKRAINIAN
ParlaMint-UA_2022-12-28-m0.u4.p35.sent5	Дякуємо!	UKRAINIAN
ParlaMint-UA_2022-12-28-m0.u4.p36.sent1	Це суттєво.	UKRAINIAN
ParlaMint-UA_2022-12-28-m0.u4.p36.sent2	Я щасливий бачити кожного і кожну, хто повертається в Україну.	UKRAINIAN
ParlaMint-UA_2022-12-28-m0.u4.p36.sent3	Але попереду ще значно більше роботи, проте я не маю сумніву, що ми разом об’єднано її виконаємо.	UKRAINIAN
ParlaMint-UA_2022-12-28-m0.u4.p36.sent4	Відбудова України після бойових дій – це ще одна складова справедливості.	UKRAINIAN
ParlaMint-UA_2022-12-28-m0.u4.p36.sent5	Вже зрозуміло, що це буде найбільший економічний проект нашого часу в Європі, обсяги того, що потрібно зробити, очевидні для всіх і потребують зараз окремого перелічування.	UKRAINIAN
ParlaMint-UA_2022-12-28-m0.u4.p36.sent6	Зазначу лише ключові, дуже коротко ключові принципи.	UKRAINIAN
ParlaMint-UA_2022-12-28-m0.u4.p37.sent1	Вся територія нашої держави потребує перебудови тих об’єктів інфраструктури, енергетики, соціальної сфери та іншого, що не відповідає сучасним безпековим вимогам.	UKRAINIAN
ParlaMint-UA_2022-12-28-m0.u4.p37.sent2	Ми маємо підняти з руїн територію, на яку зайшли російські окупанти після 24 лютого.	UKRAINIAN
ParlaMint-UA_2022-12-28-m0.u4.p37.sent3	Так само будемо відновлювати нормальність життя на території українського Донбасу і Криму!	UKRAINIAN
ParlaMint-UA_2022-12-28-m0.u4.p37.sent4	Які були окуповані, незаконно окуповані в 2014 році, і за час, що минув, доведені окупантами до катастрофи.	UKRAINIAN
ParlaMint-UA_2022-12-28-m0.u4.p37.sent5	І зараз ще складно, дійсно, складно оцінити необхідний обсяг ресурсів, але точно можна сказати, що ми повинні зробити пріоритет у відновленні саме для тих компаній, які були в Україні або які прийшли в Україну під час війни, які вийшли з російського ринку під час війни, і це справедливо.	UKRAINIAN
ParlaMint-UA_2022-12-28-m0.u4.p37.sent6	Хто підтримував нас у найважчі, найскладніші моменти, хто був з нами тоді, коли Україна боролося за життя, хто працював, хто сплачував податки, хто волонтерив, хто допомагав нашій незламності – треба знайти формат, як надати такому бізнесу більше можливостей у таких важливих проектах, проектах нової відбудованої України.	UKRAINIAN
ParlaMint-UA_2022-12-28-m0.u4.p37.sent7	Український бізнес, американський, французький, польський – будь-який, який ми бачимо тут і зараз.	UKRAINIAN
ParlaMint-UA_2022-12-28-m0.u4.p38.sent1	Я прошу вас, шановні народні депутати України, разом з нами, разом з офісом, разом з урядом розробити таку законодавчу рамку.	UKRAINIAN
ParlaMint-UA_2022-12-28-m0.u4.p38.sent2	І це теж буде, мені здається, спонукати міжнародний бізнес заходити в Україну вже зараз, готуючись, готуючись до майбутнього, до перемоги.	UKRAINIAN
ParlaMint-UA_2022-12-28-m0.u4.p39.sent1	І ще одне.	UKRAINIAN
ParlaMint-UA_2022-12-28-m0.u4.p39.sent2	Так само, як ми маємо відновити територіальну цілісність, ми маємо відновити і суспільну цілісність.	UKRAINIAN
ParlaMint-UA_2022-12-28-m0.u4.p39.sent3	Мільйони наших людей, які стали переселенцями, знайшли прихисток за кордоном, не мають стати біженцями.	UKRAINIAN
ParlaMint-UA_2022-12-28-m0.u4.p39.sent4	І я дякую усім країнам, дякую усім народам Європи, світу, які допомагають нашим людям.	UKRAINIAN
ParlaMint-UA_2022-12-28-m0.u4.p39.sent5	Але ми повинні зберегти їх як частину українського суспільства.	UKRAINIAN
ParlaMint-UA_2022-12-28-m0.u4.p39.sent6	Ми маємо забезпечити їхнє повернення.	UKRAINIAN
ParlaMint-UA_2022-12-28-m0.u4.p39.sent7	І це включає в себе різні компоненти роботи: гарантування безпеки, економічне зростання, відбудова і подальша інтеграція нашої держави в Європейський Союз та інші, провідними суб’єктами вільного світу, захист прав людини, вирівнювання соціальних та особистих свобод в Україні та в передових країнах перебування наших переселенців, створення сучасної ветеранської політики.	UKRAINIAN
ParlaMint-UA_2022-12-28-m0.u4.p39.sent8	Дуже важливо створення в Україні сучасної системи реабілітації тих, кого війна поставила у найскладніше становище, щоб у нашому суспільстві було саме це відчуття, що ніхто у нас не є зайвим – це задача, що про всіх українців ми піклуємося, що кожному і кожній ми можемо допомогти.	UKRAINIAN
ParlaMint-UA_2022-12-28-m0.u4.p39.sent9	Країна, яка підтримує усіх своїх, є країною, в яку хочеться повернутися.	UKRAINIAN
ParlaMint-UA_2022-12-28-m0.u4.p40.sent1	Ми маємо зробити так, що коли у світі бачитимуть синьо-жовтий наш український прапор, то знатимуть, що це і про свободу, і про людей, у яких є міцний дім і яким завжди допоможуть, що б не сталося з ними, бо ми всі – українці, і цього достатньо.	UKRAINIAN
ParlaMint-UA_2022-12-28-m0.u4.p41.sent1	Я дякую вам за увагу.	UKRAINIAN
ParlaMint-UA_2022-12-28-m0.u4.p41.sent2	Слава усім, хто воює і працює заради нашої держави.	UKRAINIAN
ParlaMint-UA_2022-12-28-m0.u4.p41.sent3	Слава усім, хто допомагає нам захищати нашу незалежність, нашу свободу.	UKRAINIAN
ParlaMint-UA_2022-12-28-m0.u4.p41.sent4	Слава всім вам, нашому народу.	UKRAINIAN
ParlaMint-UA_2022-12-28-m0.u4.p41.sent5	Слава Україні!	UKRAINIAN
ParlaMint-UA_2022-12-28-m0.u5.p1.sent1	Дякую.	UKRAINIAN
ParlaMint-UA_2022-12-28-m0.u5.p2.sent1	Бажаю нам усім у наступному році перемоги, і тільки перемоги, більшого не потрібно.	UKRAINIAN
ParlaMint-UA_2022-12-28-m0.u5.p2.sent2	З прийдешніми святами!	UKRAINIAN
ParlaMint-UA_2022-12-28-m0.u5.p2.sent3	Дякую вам усім за цей складний рік.	UKRAINIAN
ParlaMint-UA_2022-12-28-m0.u5.p2.sent4	Дякую нашим воїнам, усьому, ще раз, нашому народові прекрасної України.	UKRAINIAN
ParlaMint-UA_2022-12-28-m0.u5.p2.sent5	Слава Україні!	UKRAINIAN
ParlaMint-UA_2022-12-28-m0.u6.p1.sent1	Розпочинаємо церемонію вручення державних нагород України.	UKRAINIAN
ParlaMint-UA_2022-12-28-m0.u6.p2.sent1	Указами Президента України за особисту мужність і героїзм, виявлені у захисті державного суверенітету та територіальної цілісності України, вірність військовій присязі присвоєно звання Герой України з удостоєнням ордена "Золота Зірка" Літуну Андрію Миколайовичу, підполковнику (посмертно).	UKRAINIAN
ParlaMint-UA_2022-12-28-m0.u6.p2.sent2	Нагороду отримує дружина Марина Юріївна, донька Аліна та син Олександр;	UKRAINIAN
ParlaMint-UA_2022-12-28-m0.u6.p3.sent1	Пархомуку Віталію Васильовичу, старшому солдату, посмертно.	UKRAINIAN
ParlaMint-UA_2022-12-28-m0.u6.p3.sent2	Нагороду отримує батько Василь Іванович та донька Софія;	UKRAINIAN
ParlaMint-UA_2022-12-28-m0.u6.p4.sent1	Руснику Роману Васильовичу, старшому лейтенанту, посмертно.	UKRAINIAN
ParlaMint-UA_2022-12-28-m0.u6.p4.sent2	Нагороду отримує мати Марія Станківна.	UKRAINIAN
ParlaMint-UA_2022-12-28-m0.u6.p5.sent1	Присвоєне звання Герой України з врученням ордена "Золота Зірка":	UKRAINIAN
ParlaMint-UA_2022-12-28-m0.u6.p6.sent1	Весніну Володимиру Андрійовичу, підполковнику;	UKRAINIAN
ParlaMint-UA_2022-12-28-m0.u6.p7.sent1	Ворошилову Вадиму Олександровичу, майору;	UKRAINIAN
ParlaMint-UA_2022-12-28-m0.u6.p8.sent1	Качуру Роману Володимировичу, полковнику;	UKRAINIAN
ParlaMint-UA_2022-12-28-m0.u6.p9.sent1	Осипенку Олексію Леонідовичу, підполковнику.	UKRAINIAN
ParlaMint-UA_2022-12-28-m0.u6.p10.sent1	За значні особисті заслуги у захисті державного суверенітету та територіальної цілісності України, самовіддане служіння українському народові нагороджено відзнакою Президента України "Хрест бойових заслуг":	UKRAINIAN
ParlaMint-UA_2022-12-28-m0.u6.p11.sent1	Магльованого Дмитра Юрійовича, лейтенанта;	UKRAINIAN
ParlaMint-UA_2022-12-28-m0.u6.p12.sent1	Налєва Андрія Юрійовича, капітана;	UKRAINIAN
ParlaMint-UA_2022-12-28-m0.u6.p13.sent1	Оберемка Валерія Петровича, майора;	UKRAINIAN
ParlaMint-UA_2022-12-28-m0.u6.p14.sent1	Степанова Дмитра Олександровича, старшину 1 статті.	UKRAINIAN
ParlaMint-UA_2022-12-28-m0.u6.p15.sent1	За особисту мужність, виявлену у захисті державного суверенітету та територіальної цілісності України, незламність духу та вірність військовій присязі нагороджено орденом Богдана Хмельницького ІІІ ступеня:	UKRAINIAN
ParlaMint-UA_2022-12-28-m0.u6.p16.sent1	Болехівського Михайла Михайловича, солдата;	UKRAINIAN
ParlaMint-UA_2022-12-28-m0.u6.p17.sent1	Брагіна Володимира Олексійовича, полковника;	UKRAINIAN
ParlaMint-UA_2022-12-28-m0.u6.p18.sent1	Григоряна Владислава Ігоровича, капітана;	UKRAINIAN
ParlaMint-UA_2022-12-28-m0.u6.p19.sent1	Іванченка Едуарда Івановича, капітана;	UKRAINIAN
ParlaMint-UA_2022-12-28-m0.u6.p20.sent1	Юрчака Юрія Миколайовича, підполковника.	UKRAINIAN
ParlaMint-UA_2022-12-28-m0.u6.p21.sent1	Нагороджено орденом "За мужність" І ступеня:	UKRAINIAN
ParlaMint-UA_2022-12-28-m0.u6.p22.sent1	Кирилова Максима Миколайовича, полковника.	UKRAINIAN
ParlaMint-UA_2022-12-28-m0.u6.p23.sent1	Нагороджено орденом за мужність ІІ ступеня:	UKRAINIAN
ParlaMint-UA_2022-12-28-m0.u6.p24.sent1	Вєсєлова Максима Валерійовича, старшого лейтенанта.	UKRAINIAN
ParlaMint-UA_2022-12-28-m0.u6.p25.sent1	Нагороджено орденом "За мужність" ІІІ ступеня:	UKRAINIAN
ParlaMint-UA_2022-12-28-m0.u6.p26.sent1	Бойка Владислава Володимировича, старшого солдата;	UKRAINIAN
ParlaMint-UA_2022-12-28-m0.u6.p27.sent1	Коротку Ольгу Геннадіївну, молодшого сержанта;	UKRAINIAN
ParlaMint-UA_2022-12-28-m0.u6.p28.sent1	Мединіну Еліну Володимирівну, старшого лейтенанта;	UKRAINIAN
ParlaMint-UA_2022-12-28-m0.u6.p29.sent1	Мироглова Олександра Олександровича, старшого лейтенанта служби цивільного захисту;	UKRAINIAN
ParlaMint-UA_2022-12-28-m0.u6.p30.sent1	Назарова Олександра Олександровича, прапорщика служби цивільного захисту;	UKRAINIAN
ParlaMint-UA_2022-12-28-m0.u6.p31.sent1	Онищенка Олексія Сергійовича, молодшого сержанта;	UKRAINIAN
ParlaMint-UA_2022-12-28-m0.u6.p32.sent1	Подвойського Карена Вячеславовича, солдата;	UKRAINIAN
ParlaMint-UA_2022-12-28-m0.u6.p33.sent1	Харченка Вілена Олександровича, капітана;	UKRAINIAN
ParlaMint-UA_2022-12-28-m0.u6.p34.sent1	Юзика Святослава Анатолійовича, майора поліції.	UKRAINIAN
ParlaMint-UA_2022-12-28-m0.u6.p35.sent1	Нагороджено орденом Данила Галицького:	UKRAINIAN
ParlaMint-UA_2022-12-28-m0.u6.p36.sent1	Головенка Андрія Валерійовича, полковника;	UKRAINIAN
ParlaMint-UA_2022-12-28-m0.u6.p37.sent1	Свіра Павла Володимировича, полковника поліції;	UKRAINIAN
ParlaMint-UA_2022-12-28-m0.u6.p38.sent1	Чинікіна Ростислава Миколайовича, старшого лейтенанта.	UKRAINIAN
ParlaMint-UA_2022-12-28-m0.u6.p39.sent1	Нагороджено медаллю "За військову службу Україні":	UKRAINIAN
ParlaMint-UA_2022-12-28-m0.u6.p40.sent1	Лисенко Юлію Костянтинівну, капітана.	UKRAINIAN
ParlaMint-UA_2022-12-28-m0.u6.p41.sent1	Президент України Володимир Зеленський.	UKRAINIAN
ParlaMint-UA_2022-12-28-m0.u7.p1.sent1	Шановні народні депутати, давайте ще раз подякуємо Президенту України Володимиру Олександровичу Зеленському, уряду на чолі з Прем’єр-міністром, захисникам та захисницям, членам родин загиблих героїв, представникам дипломатичного корпусу та усім запрошеним.	UKRAINIAN
ParlaMint-UA_2022-12-28-m0.u7.p2.sent1	Шановні колеги, шановні народні депутати, шановні присутні, зараз я оголошую перерву в нашому пленарному засіданні.	UKRAINIAN
ParlaMint-UA_2022-12-28-m0.u7.p2.sent2	Про час і місце його наступного продовження вам буде повідомлено.	UKRAINIAN
ParlaMint-UA_2022-12-28-m0.u7.p2.sent3	Прошу не поширювати цю інформацію щодо його початку.	UKRAINIAN
ParlaMint-UA_2022-12-28-m0.u7.p3.sent1	Користуючись нагодою, також хочу привітати усіх з Різдвом Христовим та прийдешнім Новим роком.	UKRAINIAN
ParlaMint-UA_2022-12-28-m0.u7.p3.sent2	Нехай 2023 рік стане переможним для України.	UKRAINIAN
ParlaMint-UA_2022-12-28-m0.u7.p3.sent3	Мирного неба усім нам!	UKRAINIAN
ParlaMint-UA_2022-12-28-m0.u7.p3.sent4	Від щирого серця усім родинного затишку, здоров’я, витримки, сил та сміливості!	UKRAINIAN
ParlaMint-UA_2022-12-28-m0.u7.p3.sent5	Разом до перемоги і слава Україні!	UKRAINIAN

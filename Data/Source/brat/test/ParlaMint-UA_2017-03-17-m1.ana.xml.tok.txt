Колеги , прошу займати місця , приготуватись до відкриття урочистого засідання , будь ласка .
Доброго дня , шановні народні депутати , шановні гості Верховної Ради України !
В урочистому засіданні Верховної Ради України беруть участь народні депутати України , Прем'єр - міністр України Володимир Борисович Гройсман та члени Кабінету Міністрів України .
Керівники судової гілки влади , присутні .
Будь ласка , привітаємо .
Присутні посадові особи , яких Верховна Рада України обирає , призначає і надає згоду на призначення і на посаду .
На урочистому засіданні присутні представники дипломатичного корпусу .
Привітаємо їх .
Громадських організацій і засобів масової інформації .
Шановні учасники засідання , хочу повідомити , що присутні представники духовенства .
І прошу їх привітати , всечесних отців .
Урочисте засідання Верховної Ради з нагоди 100-річчя Української революції 1917 - 21 років оголошую відкритим .
Шановні народні депутати !
Шановні гості Верховної Ради України !
До слова запрошується Голова Верховної Ради України Андрій Володимирович Парубій .
Просимо , пане Андрію .
" Народе Український !
Перед Тобою шлях до нового життя !
Сміливо ж , одностайно йди на той великий шлях в ім'я щастя свого і щастя будучих поколінь Матері України , могутньою рукою твори своє нове вільне життя ! "
Такими словами Українська Центральна Рада звернулась у своїй першій публічній Відозві під назвою " До українського народу " .
17 березня 1917 року в Києві з ініціативи Товариства українських поступовців за участю українських політичних партій , українських військових , духовенства , громадських культурних організацій було проголошено утворення Української Центральної Ради .
Сьогодні виповнюється 100 років від початку Української революції , 100 років неймовірної енергії , енергії , що не лише штовхала нас до боротьби , але й до розбудови .
Коротка історична доба 17 - 21 років винагородила нашу Батьківщину суверенітетом , військом , власним парламентом , державними символами , Академією наук , Національним банком та іншими здобутками , якими послуговуємось і дотепер .
Однак , найбільшою нагородою стала ідея власної національної держави – самостійної і соборної України .
У березні 17-го року поряд з українським парламентаризмом відроджується українське військо , військо , що завжди було і є фундаментом української держави , військо , без якого найуспішніші універсали залишилися б деклараціями на папері .
Саме вояки - добровольці тоді у 17-му році стали тією силою , що перша заявила про державницький характер українського руху .
Український вояк був тим єдиним союзником , який ніколи не зраджував свого народу , ніколи не зраджував України .
Далекі від партійних чвар та кабінетних колотнеч українські козаки і старійшіни знали : держава – це дар , за який платять кров'ю .
Цю високу ціну однаково платили хлопці з Харківщини та Кубані , з Криму і Галичини .
Доба Української революції подарувала нам яскраві орієнтири – людей , які мріяли і діяли , таким був свідок і учасник Української революції , звичайний українець , уродженець села Малий Янісоль на Донеччині Микола Гайдак , який мріяв бути корисним Україні .
Коли того вимагав час , він воював за свою Україну зі зброєю у руках як хорунжий Другої волинської девізії Армії Української Народної Республіки .
Разом з українським військом він пройшов запеклі бої проти ворога , який і через 100 років несе смерть і розруху на нашу землю .
У 22 роки Микола востаннє бачив свою Україну .
Під градом більшовицьких куль його підрозділ відійшов на захід .
Про тих , хто до останнього боровся за Україну і з тугою залишав Батьківщину писав визначний український поет Юрій Липа .
" І от відступають у розривах
Усе рідших розривах ґранат ,
І от відступають , упадають , покидають
свій рідний край :
– Державо , ти була , як огненна злива !
Державо , прощай ! " .
Після цієї війни десятки тисяч найкращих представників України змушені були покинути рідну землю і розсіятись по світу , залишаючи собі лишень тугу і спогад про Україну .
Однак , і там на вигнанні тисячі учасників Української революції мріяли бути корисними для України , для них Україна не вмерла , вона жила у їхніх душах , вона нуртувала кров'ю у їхніх жилах .
Микола Гайдак , про якого я згадував , одержав вищу освіту і стає визначним вченим у царині сільськогосподарських наук , хорунжий з Донбасу здобуває ступінь доктора біології , стає академіком і університетським викладачем у провідних навчальних закладах США , професором університету Міннесоти .
Миколай Гайдак мріяв , аби його наукові винаходи були потрібні для України , він мріяв жити для України .
І так само мріяли жити для України провідники української революції :
Микола Грушевський – Голова Української Центральної Ради , видатний історик , Володимир Винниченко – Голова Генерального Секретаріату , публіцист і визначний письменник , Павло Скоропадський – Гетьман України , військово - політичний діяч , Симон Петлюра – головний отаман Армії УНР , Євген Коновалець - командир корпусу Січових стрільців , Болбочан .
Кожен з них був непересічною особистістю , але через те , що вони не змогли досягти згоди під час російської агресії , держава була втрачена , а вони були змушені покинути свою рідну землю і у вигнанні продовжувати боротьбу за українську державу .
І раніше чи пізніше кожного з них знищила московська рука .
До кінця життя вони йшли з тугою за втраченою державою : " Державо , ти була , як вогненна злива .
Державо , прощай ! "
Історія Української революції , сьогодні немає більш важливого історичного року для нас усіх , для кожного як у цій залі , так і у всій українській державі , і цей урок має вивчити сьогодні кожен українець .
Ціна уроку – існування України і життя мільйонів .
Бо поразка Української революції 1917 - 1921 років призвела до утворення найстрашнішої , найкривавішої імперії в історії людства – імперії зла , яка знищила десятки мільйонів людей , яка поневолила десятки вільних країн , перетворивши їх на рабські колонії .
Ідеї більшовизму були популярними в масах в той час і тим скористався противник , розагітовуючи українські підрозділи і закликаючи їх не вести бойові дії , а розвертати свої війська і повертатися додому , щоб там обробляти землю .
Багато хто піддався в той час на ці популярні , в той час , ідеї і так і вчинив , і це стало причиною того , що ми не мали достатньо армії , щоб боронити свою державу .
У результаті цього ми втратили державність , але вже через 15 років ті , хто склав зброю і пішов додому обробляти землю , хоронили своїх убитих голодомором дітей , бо власне держава – це не формальні ознаки .
Саме в результаті втрати державності українці пережили організований чужинцями геноцид , знищення української інтелігенції , мільйони вбитих беззахисних людей .
І сьогодні , як ніколи , ми маємо засвоїти уроки столітньої давнини і зробити висновки , а вони такі .
Україні потрібна єдність і Україні потрібна боєздатна армія , і це не наше з вами завдання , це наша пряма відповідальність .
Бо , як і протягом усього існування України - Руси , ворог у нас той самий – московська орда , підступна і смертоносна , і методи ті ж самі , що завжди : розсварити , розділити , спалити і знищити , і на цьому попелищі намагатися оживити " кривавого монстра " , путінську імперію , понурий простір страху і зла .
З моменту відновлення державності у 1991 році не було жодної хвилини , жодної секунди , щоб в Росії не страждали манією відновлення імперії , тюрми народів .
Економічна і політична експансія , створення проросійських " п'ятих колон " , знищення армії , витіснення нашої мови і культури – усі ці процеси продовжувалися і після 1991 року .
Помаранчева революція 2004 року стала першою відповіддю українців на ці загрози .
Українська Революція Гідності 2014 року – це відповідь українців на спробу продажної і проросійської верхівки на чолі з Януковичем демонтувати нашу незалежність .
Далі – пряме вторгнення російських військ , анексія Криму і початок української війни за незалежність .
Але хочу нагадати , друзі , коли на Майдані ми всі були разом , ми перемагали .
Аналогій до подій 1917 року дуже багато , але принципових відмінностей більше , бо попри ворожу пропаганду , попри практичне знищення української армії станом на 2014 рік ми боремося і стаємо щораз сильнішими , і ми переможемо .
Ворог не врахував одного , виросло нове покоління українців - патріотів , які в перші найкритичніші дні прямо з Майдану вирушили на схід зі зброєю в руках і зупинили наступ орди , як і добровольці 100 років тому в 1917 році .
Це стало можливим завдяки героїчним українським воїнам , це стало можливим завдяки єдності української нації .
Авдіївка , Мар'їнка , Зайцеве , Донецький аеропорт , Світлодарська дуга стали крижаним душем для кремлівських окупантів .
В цих боях народилась , зміцніла і загартувалась українська армія , яка стає однією з найбоєздатніших , з найгрізніших армій не тільки в Європі , а і у світі .
Як і 100 років тому ми стоїмо перед тими самими викликами , обламавши зуби об українських воїнів , ворог всі сили сконцентрував на розколі країни зсередини , а українське суспільство затоплюють пропагандою зневіри .
" Провести роботу в українських масах населення , розколюючи їх по лінії класової боротьби і одриваючи революційні елементи " – це цитата не сучасної кремлівської методички , а з резолюції більшовицької конференції Юго - Западного краю , тодішнього маріонеткового , проросійського утворення на українських землях .
Сьогодні , у 2017 році , на сході України незламною стіною стоять тисячі наших солдатів , і ворог їх панічно боїться , бо знає , що рано чи пізно будуть повернуті окуповані український Крим і український Донбас .
Пам'ятаймо , що 99 років тому , у квітні 1918 року , українське військо під орудою полковника Петра Болбочана вже визволяло Крим і Донбас від російських окупантів , і ми повинні пам'ятати цей урок історії .
Кремль знає , що за всі свої звірства він відповість , бо пам'ять нашого народу незнищенна .
Не боротьба за булави і посади сьогодні потрібна державі , бо Україна сьогодні знову веде війну за життя і майбутнє , за свободу і гідність .
Так , ми можемо говорити про тогочасні помилки і прорахунки і ми можемо навіть критикувати тодішніх політичних діячів .
Лишень не можемо час відмотати назад .
Проте , у силах кожного з нас жити так , аби не було соромно перед такими , як Хорунжий , Гайдак , перед героями Небесної Сотні і загиблими воїнами сучасної російсько - української війни , перед тими , хто віддав своє життя за нашу мрію – Україну .
Але для цього ми маємо бути разом , бо ворог , як і 100 років тому , у нас один .
Завершуючи , я хочу ще раз звернутися до дуже важливих слів , з першої Відозви Української Центральної Ради , які актуальні і сьогодні :
" Народе український !
Додержуйте спокій : не дозволяйте собі ніяких вчинків , які руйнують лад у житті , але разом , щиро і уперто беріться до роботи .
Тільки згуртувавшись , можна добре пізнати всі свої потреби , рішуче за них заявити і створити кращу долю на своїй Землі " .
Слава Україні !
Дякуємо , шановний пане Андрію .
До слова запрошується український науковець , дослідник історії ХХ століття , доктор історичних наук , професор , завідувач відділу історії Української революції 1917 - 1921 років Інституту історії України Національної академії наук України Владислав Федорович Верстюк .
Будь ласка , Владислав Федорович .
Вельмишановні панове високопосадовці , запрошені , гості !
Століття – достатньо великий строк , щоб винести з історичної пам'яті безліч вторинних подій , відібрати і залишити в ній лише ті звершення , над якими час не має влади .
Без сумніву , подія столітнього ювілею , яку ми сьогодні вшановуємо , знайшли в українській історії особливе місце .
В сьогоднішньому зверненні Президента України , у виступі Голови Верховної Ради було доволі точно і повно визначено історичне значення Української революції , її сильні і слабкі сторони , наголошено на уроках , які необхідно засвоїти .
Мене як професійного історика така обізнаність не може не тішити , бо це значить , що мої колеги впродовж останньої чверті століття провели велику і кропітку роботу по реанімації історії України , звільнення її з-під нашарувань історії СРСР , яка вибудовувалася на міфі соціалістичної революції .
Позбавлення радянської міфології відбувалося не в академічній кабінетній тиші , а у завзятій боротьбі .
Ще не так давно в цьому залі сиділа фракція комуністів , ще й сьогодні російські історики уперто не хочуть визнати факт існування Української революції , а твердять про єдину російську революцію з невеликими регіональними відмінностями та про громадянську війну на класовій основі .
Утвердження в сучасній історичній літературі терміну " Українська революція " спирається , насамперед , на саму назву , на визначення лідерів і перших істориків революції :
Грушевського , Винниченка , Христюка , Дорошенка .
Сучасні ж дослідники наголошують на принципових відмінностях української революції від російської .
Якщо для останньої головним завданням була боротьба за монополію на владу , то для першої – державотворення та демократичні цінності .
Це різної складності завдання .
Одна справа – захопити владу і з допомогою терору використати старі державні інститути , їхні кадри і ресурси , і зовсім інша – творити нову державу , з чистого листа , на принципово іншій основі .
Породжена розпадом російського імперського організму , Українська революція в процесі свого розвитку набула виразно самодостатніх форм , перетворилася у феноменальне явище ХХ століття , яке залишилося глибокий слід у свідомості українського народу і стало джерелом державницьких прагнень кількох прийдешніх поколінь українців .
Революція була спричинена рядом фактів , передусім прагненням народу реалізувати своє природне право на національну та державну самостійність .
Ідеологія революції формувалася на базі загальних європейських демократичних цінностей .
Державотворчі прагнення були стрижнем Української революції .
В її перебігу було випробувано кілька моделей : демократична , ліводемократична , ліберально - демократична та консервативна .
У радянській та сучасній російській літературі поняття " революція " і " громадянська війна " розглядаються в тісному взаємозв'язку .
Новітня українська історіографія фактично відмовилась використовувати термін " громадянська війна " в контексті подій Української революції .
Вмотивовується це тим , що в Україні не було масштабної внутрішньої війни на ідеологічному ґрунті .
Українській Народній Республіці доводилося вести оборонні військові дії на своїй території проти збройної експансії армії неукраїнського походження .
Відмітною рисою революції було протистояння з Росією .
Українцям довелося виборювати свої права у змаганні з російськими політичними силами різного соціального ґатунку і спрямування , проте вони одностайно мислили категоріями " единой и неделимой России " .
В ході революції відбулося кілька російсько - українських воїн , як з " червоною " , так і з " білою " Росією .
Зрештою , Україна була загарбана Червоною армією .
Війна з більшовиками тривала кілька років і була надзвичайно схожа на ту , яку сьогодні ми називаємо гібридною війною .
Більшовики на словах визнавали право нації на самовизначення , але вимагали перевиборів Центральної ради за власним сценарієм , створювали свої кишенькові радянські уряди України , на допомогу яким посилали збройні сили , організовували повстання в Запіллі , вели підривну роботу серед українського політикуму за допомогою лівих елементів , на загарбаних українських територіях встановлювався жорсткий окупаційний режим , в основі якого лежав " червоний терор " та військовий комунізм .
Поразка революції підштовхує до пошуку її слабких місць , вони не є таємницею .
До поразки спричинилося насамперед зовнішні обставини , російська агресія , але також і брак досвіду державної роботи у політичних лідерів , домінування в їх світогляді крайніх ідей , як і недостатність єдності , відсутність необхідної кількості управлінських кадрів , в тому числі і військових вищої кваліфікації , фінансова та промислова криза , незавершеність Першої світової війни .
Незважаючи на втрату в кінці 20-го року державності , революційний потенціал українського народу не був вичерпаний , він проявлявся в масовому антикомуністичному повстанському русі , який став однією з парадигматичних особливостей революції , а згодом був запозичений іншими революціями ХХ століття .
Було б не вірно розглядати революцію як велике , але локальне явище обмежене хронологічними рамками 17 - 21-го років .
Цілком очевидно , що верхня межа 1921 рік – умовна .
Затухання революції було повільним , а багато процесів незворотними , передусім це стосується змін у масовій свідомості .
Так , в середині 20-х років органи НКВД фіксували серед населення численні спалахи пропетлюрівських настроїв .
Петлюру чекали в Україні .
Тоді ж в Україні розгорнулася масштабна дискусія про напрямок розвитку української культури .
Її суть була яскраво виражена гаслом " Геть від Москви " , сформульованим Миколою Хвильовим .
Це був прямий наслідок революційних подій .
І вбивство Симона Петлюри , організоване радянськими спецслужбами , і Голодомор 32 - 33 років , і судові розправи над українською інтелігенцією 30-х років стали розплатою за революційну непокору .
Революція запам'яталася великою кількістю яскравих епізодів .
Зверну увагу лише на кілька з них .
Все почалося з створення Центральної ради , яка в короткому часі перетворилася у представницький парламент , проголосила Українську Народну Республіку , ухвалила її Конституцію , десятки законів .
Мене не залишає думка , що рано чи пізно наш парламент повернеться до своєї першої назви Українська Центральна Рада .
Згадаю бій під Крутами .
Згадаю бій під Крутами , який став символом жертовності у боротьбі за молоду державу .
Але треба сказати , що протягом революційних років українці провели багато переможних боїв з агресором , але не всі вони належним чином зафіксовані в історичній пам'яті .
Наприклад , у лютому 18-го року Звенигородський кіш Вільного Козацтва завдав нещінної поразки військам Муравйова біля станції Бобринський .
Нагадаю і знаменитий бій з денікінцями Української повстанської армії махновців у вересні 19-го року біля села Перегонівки під Уманню , в якому українські повстанці вщент розгромили кілька добірних білих офіцерських полків .
Окремо варто згадати Акт об'єднання УНР та Західноукраїнської Народної Республіки в єдину соборну державу .
Створення Академії наук , Академії мистецтв , Всенародної бібліотеки України , фінансової системи , двох університетів , сотень середніх шкіл , української преси .
Все це – здобутки революції .
Вони непогано вивчені істориками .
Але далеко не повним чином вкарбовані в історичну пам'ять .
Історія революції , викладена академічно чи популярно , в шкільних чи вузівських підручниках , відтворена в літературі чи кіно , а особливо в публічному медійному просторі , це величезний ресурс мобілізації нації , формування української ідентичності .
Гріх було б їм не скористатися .
Всіляко підтримую ідею найтіснішої спорідненості нашої сучасної держави з фундаментальними цінностями української революції .
Якщо козацьке минуле наповнило українців любов'ю до свободи , то революція прищепила їм ген демократії .
Плекаймо його !
Дякую за увагу .
Дякую вам .
До слову запрошується Блаженніший Любомир – Верховний Архієпископ Української Греко - Католицької Церкви .
Пане Голово !
Ваше Святосте !
Шановні депутати , народні депутати , достойні гості !
Ми сьогодні відзначаємо подію , яка відбулася в Україні , а головне тут , у Києві , 100 років тому .
Були присутні державні мужі , але дозвольте мені згадати не тільки подію , але також і присутніх людей .
Дорогі шановні дідусі і бабусі , батьки і матері наші , які були тут і які в той день і в той час разом з відповідальними людьми почали велику справу – відбудову нашої української держави .
Історія , як розвивалася ця велика справа , дуже складна .
Були дуже гарні , світлі моменти .
На жаль , також було багато трагічних моментів .
І може , здається , їх було більше , бо оця наша велика справа мусила перейти через горнило двох світових воїн різного роду окупації і переслідувань .
Одним словом , дуже складна і далеко не така радісна якби було , хотілося історія .
Але , якби там не було , все ж таки ми залишились собою і набрались досвіду чинного , іноді дуже гіркого досвіду , ми навчилися , що не можна вважати ідеалом нагромаджування матеріальних дібр чи поодинокими особами , чи родинами , чи громадами , чи політичними угрупуваннями , чи отими , хто так радо і щедро оплачує вислуховування – усі ці руйнують велику справу .
Це ми навчились .
Але також і навпаки ми навчилися щось дуже гарного .
Ми навчались , що політична діяльність – це одна із високих .
це одно із високих жертвенних служінь .
Особа , якій нарід довіряє свою долю , мусить дуже уважно своє покликання трактувати .
Мусить людей бачити як божі сотворіння , як особистості , яким надано гідність , свободу .
Мусять бачити також , що всякі розв'язки проблем , потреби отих добрих людей вимагають дуже правдивої , справедливої і глибинної розв'язки .
Мусять усвідомити собі як наш досвід такий , що це і стається , що спільними силами можемо осягнути те , що нам треба осягнути , а саме , щоб кожний громадянин нашої держави почувався захищеним , бажаним , щоби ми могли спільними силами осягнути той стан , який називають , звичайно , суспільне благо , де кожний громадянин почуває себе справді захищеним .
Мені здається , що цей досвід ми набрали і все ще набираємо , і збагачуємо себе , і тому є надія , справжня надія , що велика справа здійсниться .
Ми можемо сьогодні звернутися до наших бабусів , дідусів , до батьків , матерів і сказати їм , ми вам дякуємо , що ви так відважно були готові взятися за велику справу , ми вам вдячні , дуже вдячні .
І хочемо запевнити вас , що ми , беручи собі вас за примір , будемо хотіти справді щиро із глибини серця , не жалуючи ніякої жертви з нашої сторони , будемо старатися ту велику справу , яку ви так відважно почали , довести до завершення .
Оце оцею думкою хотів би я поділитись з усіма вами , що при Божій помочі будемо , якщо будемо старатись , якщо будемо наслідувати отих , хто колись взявся відважно за велику справу , що ми , те при Божій помочі доведемо до завершення , де кожен із нас буде почувати себе щасливим у своїй власній державі .
Дякую .
До слова запрошується голова Українського інституту національної пам'яті Володимир Михайлович В'ятрович .
24 серпня 1991 року Верховна Рада Української Радянської Соціалістичної Республіки саме у цій залі готувалася ухвалити одне з найважливіших в її історії рішень .
Рішення , яке стало фактично останнім , адже воно ставило крапку в існуванні Української Радянської Соціалістичної Республіки .
Пропозиції щодо ухвалення цього рішення запропонувала тодішня демократична меншість .
Але факт , що її готові були підтримати тисячі людей на вулицях , змушував погодитися на ухвалений і назагал непоступливу комуністичну більшість парламенту .
Проте навіть попри тиск вулиці не обійшлося без гарячих дискусій .
Не обійшлося і без вимушених поступок з боку демократії .
В результаті документ , проект якого доручили підготувати одному з найбільших моральних авторитетів у демократичному таборі – багатолітньому політв'язневі Левку Лук'яненку , змінив назву .
Написаний ним чорновик " Акту відновлення незалежності України " став називатися " Актом проголошення незалежності України " .
Ця , здавалося б , несуттєва поступка комуністам , на яку погодились їх опоненти , насправді відіграла визначальну роль протягом наступних двох десятків років розвитку нашої держави , адже незалежна Україна таким чином відмежувалася від попередніх спроб утвердити її державність , відмовилася від спадщини українського визвольного руху протягом всього ХХ століття .
Її поява на мапі світу так розглядалася як така , що стала можливою не завдяки тривалій , майже столітній боротьбі українців , а лише завдяки унікальній міжнародно - політичній кон' юнктурі , яка призвела до розвалу Радянського Союзу .
Відречення від спадщини визвольного руху дозволило колишнім комуністам утримати у суспільній свідомості здебільшого радянські уявлення про минуле .
А це , в свою чергу , дозволило їм ще довше залишатися владною елітою вже новопроголошеної української держави , по суті , продовжити фактичне існування Української Радянської Соціалістичної Республіки вже навіть після 24 серпня 1991 року .
Передача у 1992 році Президентові Кравчукові державних реліквій Української Народної Республіки стала гарним символічним актом , проте по нього дуже швидко забули .
Двічі після 1991 року , саме у 2004-му , потім у 2013 - 14-му роках українці піднімалися на небачені за масштабами протести , щоб не дозволити владі повернути країну в авторитарне минуле .
Щойно після другого разу , після Революції Гідності , яка була оплачена кров'ю , ми почали системно долати тоталітарну спадщину .
Ухвалений у цьому залі два роки тому Закон з декомунізації дозволив позбутися тисячі пам'ятників тим , хто нищив українську державу у 1917 - 1921 роках , тим , хто нищив український народ ще 70 років після того .
Їх імена нарешті зникли із мапи нашої держави .
Серед нових назв , які з'явилися там , зокрема , ті , які пов'язані з Українською революцією 1917 - 1921 років .
Законом про правовий статус учасників боротьби за Незалежність нинішня держава нарешті віддала належу шану усім тим , хто зі зброєю в руках чи ненасильницькими методами наближали цю Незалежність , зокрема , і воякам формації .
збройної формації доби Української революції 1917 - 1921 років .
Тож Україна поступово повертає собі державотворчу спадщину , якої так необачно зреклася 25 років тому .
Завданням інформаційної роботи , яку розгортає Український інститут національної пам'яті є нагадати про ці події Української революції столітньої давності , нагадати , що нині ми відзначає , справді , створення Української центральної ради і говоримо про століття українського парламенту .
Ми будемо говорити також про століття українського уряду , будемо говорити про століття Збройних Сил , дипломатії , Академії наук .
Нам надзвичайно важливо розповісти про це не лише українцям , але й світові , аби заперечити одну з ключових тез російської пропаганди – тези про те , що Україна – це геополітичне непорозуміння , яке з'явилося на мапі світу після розвалу Радянського Союзу .
Але важливо говорити не лише про спадщину Української революції 1917 - 1921 років , важливо говорити , і про це вже сьогодні говорилося неодноразово , про її уроки , жорстокі уроки .
Актуальність цих уроків загострюється ще й тим , що Україна нині , як і тоді , протистоїть тій самій російській агресії .
Актуальність цих уроків зумовлюється тим , що досі триває наша столітня війна за свободу .
Уроки Української революції 1917 - 1921 років повинні уважно вивчити , в першу чергу , сучасні політики .
Один із найважливіших з цих уроків , тут в Україні кожен з них може мати друзів , союзників , конкурентів , суперників , опонентів , але вороги , з якими треба боротися , справді , безкомпромісно – за межами України у Росії , яка веде війну проти всіх нас .
Конкуренти , суперники , опоненти можуть бачити Україну іншою у майбутньому , але вороги її просто не бачать у майбутньому .
Вони можуть вдавати союзників чи навіть друзів , можуть формулювати спокусливі пропозиції для боротьби з опонентами , але не можна забувати , їх метою є знищити цю держави .
Учасники Української революції 1917 - 1921 років зрозуміли цей урок надто пізно , тому полишили країну на поталу ворогу , тому дописували свої , дуже цікаві і повчальні , мемуари в кав'ярнях Відня , Парижа чи Берліна .
Нині ми ще маємо шанс зробити так , щоб нащадки могли без брому читати про нашу епоху .
Скористаємося цим шансом в повній мірі .
Слава Україні !
Героям слава !
І до слова запрошується Святійший Патріарх Київський і всієї Руси - України Філарет .
Шановні народні депутати , шановний дипломатичний корпус , шановні гості , дорогі журналісти !
Ми сьогодні відзначаємо 100-ліття Української революції .
Відзначаємо , а не святкуємо .
Чому не святкуємо ?
А тому що Українська революція створила Українську державу , а Українська держава не змогла себе захистить .
Але в створенні Української держави активну участь брала церква , бо тоді утворилась Українська Автокефальна Православна Церква .
Чому ?
Тому що держава без церкви , незалежної церкви існувати не може .
І для цього ми можемо навести багато історичних прикладів .
І тому держава може існувати тільки тоді , коли є незалежна Українська церква .
Але для існування держави , як всі ми добре розуміємо , потрібна армія .
Держава , яка не має армії , довго проіснувати не може .
І тому вороги української держави знищили спочатку українську армію , потім знищили Українську Автокефальну Церкву , але головна причина припинення існування української держави – це відсутність єдності самих українців .
Це урок історії і ми знову опиняємось в такому ж самому положенні , в якому були наші діди і батьки .
Ми допустили майже знищення української армії , ми розділили Українську церкву на дві частини : Київську і Московську .
І тепер ворог наш , споконвічний ворог , створив умови для того , щоб знищити нашу українську державу .
Але Бог з нами .
Бог з нами , бо державу ми в другий раз отримали не завдяки революції , а отримали як манну з неба в 91-му році .
І тепер ми проходимо випробування , друге випробування : достойні ми , українці , мати свою державу і жити в умовах свободи чи знову в ярмо , чи знову в неволю ?
На цей раз народ наш каже : " Ні , в неволю ми вже ніколи не підемо " .
Ми створили армію , нову армію фактично , яка здатна сьогодні захистити нашу державу .
І ми вдячні нашим героям - воїнам , які захищають нашу українську землю .
Агресор розуміє , що зброєю він нас не візьме , бо ми маємо достойну армію .
Наш народ жертвує все , що тільки може , на наші Збройні Сили , на наші добровільчі батальйони .
І в той же час наш ворог , агресор не втрачає надії на перемогу над Україною .
Чому не втрачає ?
А він сподівається розсварити нас всередині .
Розсварити як патріотів , патріотів з патріотами .
Можуть патріоти з патріотами сваритися ?
Виходить , можуть .
А кому це вигідно ?
Україні вигідно ?
Це вигідно агресору .
І треба мати розум , світлий розум для того , щоб розуміти , що ми робимо і кому ми служимо , коли ми протистоїмо партія проти партії , один проти одного .
Це ж саме відбувається і в Церкві .
Церква розділена .
І одна українська , і друга українська .
Але одна незалежна – Київський патріархат , а друга залежна .
Але ж там теж українці .
А чому ж вони не єднаються в одну незалежну церкву ?
А тому що нерозумні , нерозумні , не знають , кому служать .
Ось ви пам'ятаєте у цій залі , коли Президент Петро Олексійович Порошенко вручав нагороди Героям України , голова Української православної церкви Московського патріархату не встав , не вшанував героїв і сказав , що ми не можемо шанувати вбивць .
Для нас – герої , а для нього – вбивці .
Можуть такі духовні особи служить українській державі ?
Не можуть .
Тому ми виступаємо за єдину Помісну Православну Церкву , яка відстоювала б інтереси українського народу , української держави і українського православ'я .
Ми вдячні Верховній Раді за те , що вона направила лист Вселенському Патріарху в підтримку надання Київському патріархату томасу , тобто документу про визнання автокефалію Української Церкви .
Від імені нашої церкви я хочу висловити всім народним депутатам щиро подяку .
І на завершення я хочу закликати всіх , не тільки Верховну Раду , а й уряд до єдності , бо в єдності наша сила .
І ми ці слова повторюємо , а робимо все навпаки цьому .
Тому , якщо ми хочемо перемогти , а ми хочемо перемогти , то треба єднатись .
Єднатись навколо чого ?
Навколо захисту української держави від агресора , все інше – другорядне , важливе , але другорядне , тому що , якщо не буде української держави , всі інші питання не мають ніякого сенсу .
І це ми повинні розуміти .
Є держава , ми можемо в цій державі свобідно вирішувати свої проблеми , наводить порядок .
Але , якщо не буде держави , то всі наші труди даремні так само як даремна була Українська революція , яка не змогла захистити свою українську державу .
Тому не будемо повторювати помилку наших попередників .
Я думаю , що у нас вистачить розуму об'єднатись в захисті української держави .
2 квітня цього року ми об'явили провести по всій Україні в усіх обласних центрах молитву за перемогу над агресором .
І ми закликаємо Українську православну церкву Київського патріархату , Греко - Католицьку Церкву , Римо - Католицьку Церкву , протестантські церкви об'єднатись в молитві , щоб Господь допоміг нам перемогти агресора .
І на другий день , в понеділок , 3-го , ми закликаємо всіх до посту , хто може , нехай постить , не їсть цілий день , а хто не може – до обіду .
І тим самим , ми покажемо , що ми хочемо перемогти нашого агресора , ми звертаємось до Бога , щоб Господь допоміг нам .
І тому ми шануємо армію , покладаємо , віддаємо повагу , але надія наша головна на Бога , Бог повинен нам допомогти і тому ми будемо звертатись до нього з молитвою .
Слава Ісусу Христу !
І Слава Україні !
Шановні колеги депутати , шановні запрошені !
Хочу подякувати усім за участь в урочистому засіданні , хочу подякувати Прем'єр - міністру України , хочу подякувати усім представникам уряду .
Також хочу повідомити , що після урочистого засідання відбудеться виставка " 100 років першого українського парламенту " .
Експонати з колекції відомого краєзнавця Віктора Киркевича , тут в нас , в холі Верховної Ради .
Запрошую вас на відкриття цієї виставки .
І урочисте засідання Верховної Ради України з нагоди 100-річчя Української революції 1917 - 1921 років оголошую закритим .
Слава Україні !

Стенограма пленарного засідання
24 серпня 2021
<p align=center>ПОЗАЧЕРГОВА СЕСІЯ</p>
<p align=center>Зал засідань Верховної Ради України</p>
<p align=center>24 серпня 2021 року, 14 година 30 хвилин</p>
<p align=center>Веде засідання Голова Верховної Ради України РАЗУМКОВ Д.О.</p>
<p><b> </b></p>
<p>14:35:27</p>
<p>ГОЛОВУЮЧИЙ. Шановні народні депутати, будь ласка, зайдіть до зали, підготуйтесь до реєстрації.</p>
<p>Шановні народні депутати, шановні гості Верховної Ради України, запрошую до зали. Запросіть, будь ласка, до зали, шановні…</p>
<p>У зв'язку з вимогою Президента України, поданої відповідно до частини…</p>
<p>Шановні колеги! Ще раз всіх зі світом! Будь ласка, займіть свої місця.</p>
<p>Відповідно до частини другої статті 83 Конституції України про скликання позачергової сесії Верховної Ради України дев'ятого скликання та згідно зі статтею 11 Регламенту Верховної Ради України сьогодні ми проводимо позачергове засідання… позачергову сесію Верховної Ради України дев'ятого скликання.</p>
<p>Президентом України запропоновано розглянути на позачерговій сесії проект Закону (реєстраційний номер 5712) про великий Державний Герб.</p>
<p>Готові реєструватися, шановні колеги? Всі готові реєструватися?</p>
<p>Нагадую… Сергій Володимирович Власенко…</p>
<p>Нагадую, реєстрація відбувається шляхом натискання зеленої кнопки перша зліва або зелена, як завжди "за", ви знаєте. Готові реєструватися? Прошу реєструватися.</p>
<p></p>
<p>14:38:03</p>
<p>В залі зареєстровано 271 народний депутат України. Позачергову сесію Верховної Ради України оголошую відкритою.</p>
<p><i>(Лунає Державний Гімн України)</i></p>
<p>Героям слава!</p>
<p>Шановні колеги, сьогодні день народження двох наших колег: у народних депутатів Ігоря Олександровича Абрамович і Миколи Івановича Кучера. Здоров'я, наснаги! <i>(Оплески)</i> Передасте, да.</p>
<p>Переходимо до розгляду проекту Закону (реєстраційний номер 5712).</p>
<p>Вибачте, надійшла заява про перерву з заміною на виступ. Княжицький Микола Леонідович.</p>
<p></p>
<p>14:40:47</p>
<p>КНЯЖИЦЬКИЙ М.Л.</p>
<p>Шановні друзі! Я вітаю вас всіх з цим великим і світлим святом. В цей день, як ніколи, ми маємо бути чесними один з одним. Саме тому, що ми чесні, нас глибоко обурило те, що не були запрошені на урочисте святкування, на прийняття в Маріїнський депутати першого скликання, які голосували за незалежність.</p>
<p>Саме в протест проти цього Президент Петро Порошенко зараз тут з нами, а потім з нами доєднається до Маршу ветеранів, куди і вас всіх запрошую.</p>
<p>Зараз ми будемо говорити про герб і маємо знову ж таки бути чесними. Пам'ятаєте історію, друзі? В цьому Марші ветеранів будуть іти хлопці, яким цей герб кати-окупанти вирізали на спині, катуючи їх. Але будуть іти всі ті, в кого цей герб в серці – наш український тризуб.</p>
<p>Сьогодні нам пропонують зробити чергову містифікацію і не просто так. Знову ж таки звернуся до історії. Колись комуністи, ненавидячи наш тризуб, намагалися зробити все, щоб розмити цей символ. І саме тоді записали в Конституцію, що там мають бути інші елементи, зокрема козак. Але тоді, треба віддати належне мудрості і Віктора Ющенка, і Юлії Тимошенко, які, обговорюючи, не винесли в зал той проект, який зараз буде голосуватися. І я вірю, що партія "Батьківщина", як тоді чесно, так і зараз, як і інші сили не підтримають цієї містифікації.</p>
<p>Ви читали цей закон? На цьому гербі написано, що зображується корона Ярослава Мудрого. Та не було у Ярослава Мудрого ніякої корони. Корона була у Володимира Великого, це видно із деяких фресок. А перші наші королі – це Ярополк, а згодом Данило, яким даровано було цей титул Папою. Інших королів у нас не було. Ярослав Мудрий – велична постать, але ми не можемо в цей святий день псувати наш герб, наш тризуб цими містифікаціями в угоду дешевому піару.</p>
<p>Ви бачили цей герб? Бачили цього лева, в якого намальовано дві лівих ноги? Вам соромно не буде? Перед вашими дітьми соромно не буде?</p>
<p>Ще раз кажу, це той герб, який в серці в кожного воїна. Наш тризуб неповторний, він має тисячолітню історію. Українські воїни, ідучи в бій, тримали його в серці, тримали його на щитах споконвіку, пам'ятаючи всю нашу багатолітню історію.</p>
<p>Ми, підтримуючи українське суспільство і український народ, заявляємо, що не будемо брати участь в цьому ганебному голосуванні, не будемо перетворювати наш гідний герб в посміховисько заради дешевого піару провладних сил, тому що відповідальність за це буде дуже великою. Наш герб, наш тризуб в серці кожного, доєднуємося до ветеранів.</p>
<p>Дякую.</p>
<p></p>
<p>ГОЛОВУЮЧИЙ. Переходимо до розгляду питання.</p>
<p>Вам запропонований до розгляду проект Закону про великий Державний Герб України (реєстраційний номер 5712).</p>
<p>Шановні колеги, перед тим, як ми зайдемо в розгляд питання, була домовленість зі всіма депутатськими фракціями та групами, далі у нас в залі буде відбуватися нагородження депутатів першого скликання. Була пропозиція наступна, піти за таким алгоритмом: 2 хвилини доповідач, 2 хвилини комітет і по 2 хвилини кожна фракція, після цього, щоб не йти по повній процедурі. Немає заперечень? Немає.</p>
<p>Дякую.</p>
<p>До слова запрошується Представник Президента України у Верховній Раді України Стефанчук Руслан Олексійович.</p>
<p></p>
<p>14:44:28</p>
<p>СТЕФАНЧУК Р.О.</p>
<p>Вельмишановний пане Голово, шановні народні депутати.</p>
<p>Насамперед для мене велика честь сьогодні представляти президентський проект Закону про великий Державний Герб України. Водночас це і велика відповідальність, адже сьогодні на моєму місці мав бути доповідачем перший Президент України Леонід Макарович Кравчук, один із державотворців нашої країни, один із тих, хто дарував нашій країні незалежність.</p>
<p>Тому я хочу передати Леоніду Макаровичу нашу глибоку повагу та побажати якнайшвидшого одужання. І дуже сподіваюсь, що під час другого читання він буде з нами у цій залі.</p>
<p>Сьогодні Президентом України Володимиром Зеленським підписаний історичний Указ про День державності України, якій понад тисячу років. Але державність – це не тільки історія чи її тлумачення, а в першу чергу питання символів, саме тих основних речей, які її символізують.</p>
<p>У спілкуванні з Леонідом Макаровичем він завжди переймався тим, що за 25 років ми так і не виконали вимогу статті 20 Конституції України та не прийняли великий Державний Герб. Адже тільки з прийняттям великого Державного Герба ми можемо закрити гештальт державних символів. І це було історичне прохання від першого Президента України до теперішнього. При цьому тризуб як був, так і залишатиметься основним і найбільш вживаним гербом нашої держави. Адже це та спадщина рівноапостольного князя Володимира Великого, яку ми повинні зберегти та примножити.</p>
<p>Звісно ми сьогодні почуємо, ми вже почули багато цікавих думок від геральдистів. Але я от просто хочу показати картинки. Цей герб вносився і одними, і на стінках інших, які тільки що покинули цю залу. Тому у законопроекті пропонується зменшити використання великого Герба.</p>
<p>І враховуючи зазначене, від імені Президента України з проханням згуртуватись навколо прийняття історичного для всього українського народу рішення і підтримати законопроект (реєстраційний номер 5712) за основу, і в день 30-річчя подарувати нашій Україні великий Державний Герб України.</p>
<p>Дякую, колеги. <i>(Оплески)</i></p>
<p></p>
<p>ГОЛОВУЮЧИЙ. До слова запрошується голова підкомітету Комітету з питань організації державної влади, місцевого самоврядування, регіонального розвитку та містобудування Корнієнко Олександр Сергійович.</p>
<p></p>
<p>14:46:46</p>
<p>КОРНІЄНКО О.С.</p>
<p>Доброго дня, шановні колеги. Ще раз вітаю нас усіх з 30-річчям незалежності нашої держави. Я думаю, що сьогодні багато ми говорили про символи. І великий Державний Герб – це важливий символ, який наші отцы-основатели, які просили їх так не називати, написали все-таки в Конституцію в 20 статті, яку, хочу нагадати, можна змінити тільки референдумом. А давайте спробуємо виконати волю Конституції і прийняти Закон про Державний Герб – про великий Державний Герб.</p>
<p>Наш комітет 14 липня розглянув законопроект на своєму засіданні за номером 5712, внесений Президентом України Володимиром Зеленським, та визначений ним як невідкладний. У відповідності до вимог Конституції законопроектом визначається опис великого Державного Герба, встановлюється порядок і вимоги стосовно використання його зображення, а також врегульовується питання вшанування великого Державного Герба та відповідальність за порушення вимог щодо порядку його використання. Є висновок Головного науково-експертного управління. Наш комітет ухвалив в результаті обговорень висновок рекомендувати Верховній Раді України проект Закону України про великий Державний Герб (за реєстраційним номером 5712) за наслідками розгляду в першому читанні прийняти за основу та в цілому. В разі прийняття законопроекту пропонуємо доручити комітету при підготовці закону на підпис Голові Верховної Ради здійснити спільно з Головним юридичним управлінням Апарату парламенту його техніко-юридичне доопрацювання.</p>
<p>Хочу нагадати, що це, незважаючи на те, що це конституційний законопроект, він приймається в цілому 300 голосами, але практика розгляду подібних законів, вона є, нам дав довідку регламентний комітет. Перше читання голосується 226 голосів і далі можна вносити правки, так як до звичайного законопроекту, у текстовому вигляді, а також у вигляді ескізів, бо це графічне зображення.</p>
<p>Тому, якщо ми приймаємо в цілому – приймаємо в цілому, а якщо в першому читанні – очікуємо правки від колег народних депутатів. Просимо підтримати ініціативу Президента і переходити поступово до прийняття великого Державного Герба.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, запишіться на виступи від депутатських фракцій та груп. <i>(Шум у залі)</i></p>
<p>Бакунець Павло Андрійович. <i>(Шум у залі)</i></p>
<p>Шановні колеги, не кричіть і не ламайте Раду.</p>
<p></p>
<p>14:50:00</p>
<p>БАКУНЕЦЬ П.А.</p>
<p>Шановний пане Голово, шановний Прем'єр-міністр, уряд, запрошені гості, депутати усіх скликань, дорогі українці! Вітаю усіх нас з ювілеєм. 30 років незалежності – це гарний, прекрасний ювілей. Ваші дідусі і бабусі могли лише мріяти про такий ювілей.</p>
<p>А ми сьогодні разом з вами радісно святкуємо такий поважний ювілей незалежної України! Це були абсолютно непрості 30 років. Ми з вами, наші батьки і прабатьки зуміли відстояти і захищати незалежність. Однак ми за це заплатили надто високу ціну, найдорожче – життя наших героїв, героїв Небесної Сотні, героїв війни на сході.</p>
<p>Сьогодні ми і далі продовжуємо боротися за нашу незалежність. І саме завдяки нашим військовим, нашим захисникам, таким як воїни легендарної 24 бригади, усіх бригад, перемога в скорому часі буде за нами. І що ж нас відрізняє від наших сусідів? Це насамперед наша українська милозвучна, солов'їна мова, а також наші державні символи – наш Державний Гімн, наш Прапор і наш Герб. Тризуб, безумовно, один з найкращих геральдичних знаків у всьому світі.</p>
<p>А сьогодні нам також пропонують прийняти великий Державний Герб, в основі якого буде тризуб. Праворуч буде герб Війська Запорізького, а ліворуч – Галицько-Волинського князівства. На ньому буде синьо-жовта стрічка, колоски пшениці і китиці калини. І це, безумовно, підкреслить вашу українську самобутність і українську ідентичність.</p>
<p>Зі святом вас, українці! Слава Україні!</p>
<p></p>
<p><a name=Temp></a>ГОЛОВУЮЧИЙ. Осадчук Андрій Петрович.</p>
<p>Лозинський Роман Михайлович.</p>
<p></p>
<p>14:52:11</p>
<p>ЛОЗИНСЬКИЙ Р.М.</p>
<p>Найперше сьогодні ми відзначаємо 30 річницю відновлення незалежності України. Багато поколінь українців виборювали те, аби ми були незалежними. І найперше, закликав би всіх нас ще раз і ще раз подякувати всім українцям за нашу незалежність. <i>(Оплески) </i></p>
<p>Проте, на превеликий жаль, сьогодні в таке велике свято і в такий великий день наш парламент повинен розглянути питання, яке не об'єднує українців, а, на превеликий жаль, їх роз'єднує. Президент України, на превеликий жаль, вирішив воскресити шкідливу ідею великого Герба, герба, який є більше ознакою монархій, ознакою імперій і є пережитком нашого імперіалістичного минулого, яке має назавжди відійти в історичні минулі скарбниці.</p>
<p>Я хочу звернутися до кожного українця, наш герб – тризуб, тризуб, тисячолітній тризуб Володимира, який кров'ю окроплювали українці всі ці роки, в тому числі і окроплюють на сході зараз. І я хочу звернутися до колег народних депутатів, перед тим як голосувати за це шкідливе рішення, яке буде розмивати досконалий герб – тризуб, дайте відповідь собі на питання, а чия це була ідея? І це історичний факт, це був консенсус з пропозицією комуністів після 20 голосувань не затвердили гербом тризуб. Дайте собі відповідь на питання чому так сильно палає у агресора, Російської Федерації, від досконалого герба. Будь ласка, давайте не паплюжити наш досконалий герб – тризуб і не підтримуємо цю шкідливу ідею.</p>
<p></p>
<p>ГОЛОВУЮЧИЙ. Крулько Іван Іванович.</p>
<p></p>
<p>14:54:30</p>
<p>КРУЛЬКО І.І.</p>
<p>Іван Крулько, фракція "Батьківщина". З Днем незалежності України! Шановні друзі, сьогодні величний день – 30-та річниця незалежності України. І я хотів би подякувати мільйонам українців, які поклали своє життя за незалежну Україну. Я хотів би висловити вдячність Польщі і Канаді, які першими визнали незалежну Україну відразу після проголошення Акта незалежності України, нашій діаспорі, Світовому конгресу українців, які боролися за незалежну Україну і за її визнання в різних країнах світу.</p>
<p>Сьогодні ми розглядаємо законопроект про великий Герб України. Наш герб – це тризуб. І "Батьківщина" завжди підтримувала тризуб як Державний Герб України і він таким буде, він у наших серцях, він на нашому серці. І я згадую сьогодні часи, як приймалася Конституція України, коли її приймали разом з комуністами, з багатьма винятками і компромісами, щоб була Конституція, і як разом з комуністами голосувала Акт проголошення незалежності, щоб була незалежна Україна.</p>
<p>Сьогодні в Україні перебуває 46 делегацій з усього світу, котрі вчора, незважаючи на бажання можливо вести бізнес з Росією, але вони підписали Кримську декларацію, Кримську платформу для того, щоб підтвердити, що українська держава мусить відновити свою територіальну цілісність і неподільність в усіх її кордонах. Так само і сьогодні, коли ми зараз будемо голосувати в першому читанні за Державний Герб України, великий Державний Герб, ми мусимо зробити все залежне, щоб цей Герб був достойний української держави. І перед нами величезна відповідальність.</p>
<p>Сьогодні згадували, що на великому гербі лев має дві лівих ноги. Ви знаєте, мене це не так турбує, як мене турбує дві голови цього сіамського орла в Криму, на кордонах України і на Донбасі. І наше завдання, щоб цього орла не було на українській землі. Ось наше завдання. А парламент ми мусимо об'єднати в такі важливі дні і особливо в День незалежності України.</p>
<p>З святом всіх. І Слава Україні!</p>
<p></p>
<p>ГОЛОВУЮЧИЙ. Поляков Антон Едуардович. Батенко Тарас Іванович.</p>
<p></p>
<p>14:56:49</p>
<p>БАТЕНКО Т.І.</p>
<p>Шановні депутати, шановний український народе, наша депутатська група "Партія "За майбутнє" приєднується до щирих вітань з нагоди великого свята – відновлення проголошення державної незалежності України. Многая і благая літа Україні і українському народові.</p>
<p>Ми в цьому залі згадували багатьох людей, які доклалися до цього. Дай Боже здоров'я першому Президенту відновленої України Леоніду Макаровичу Кравчуку, який мав би доповідати по цьому питанню. Але я хочу згадати імена інших людей, які так само доклалися. Насамперед людина, яка сьогодні день народження святкувала би – це автор Акта проголошення державної незалежності України Левко Лук'яненко, це такі люди, як Михайло Горень, як Вячеслав Чорновіл, про них теж треба пам'ятати. Тому що ці люди пройшли тюрми і табори напередодні проголошення незалежної України, бо "лише той заслуговує свободи і волі, хто щодня за неї йде у бій", Гете. Ви знаєте, друзі, Україна завжди балансувала між республіканізмом і традиціоналізмом з династичними ознаками в історії тисячолітній, 1917-1918 роки минулого століття тому є яскравий приклад.</p>
<p>Чи великий Герб має право на життя, в Конституції він прописаний, він має. Якщо в більшості держав світу це ознака монархічного минулого, я вважаю, що Україна має зразки різних державних устроїв, як монархічних так і республіканських. В основі цього Гербу великого, я вважаю, має лежати принципи і пошуки волі, і свободи української нації, і вони там лежать. Україна завжди прагнула свободи, як писав Вольтер, а ми будемо підтримувати ці прагнення і так демократії в цьому Гербі в тому числі, бо свобода і демократія це в генах української нації, це наше майбутнє. Ми голосуємо за наше майбутнє, за великий Герб України.</p>
<p>Дякую.</p>
<p></p>
<p>ГОЛОВУЮЧИЙ. Геращенко Ірина Володимирівна.</p>
<p></p>
<p>14:59:02</p>
<p>ГЕРАЩЕНКО І.В.</p>
<p>Дорогі українці. "Європейська солідарність" вітає вас з 30-ю річницею незалежності України. Основа нашої державності – це армія, мова і віра. І це чудово, що після двох років кривлянь, що військовий парад – це начебто марнотратство, ми повернули військовий парад і Хрещатиком крокувала нова українська техніка, створена у 2014-2019 роках.</p>
<p>День незалежності – це День єдності. І ганьба, що сьогодні намагаються розколоти суспільство і парламент. Наша мова, наш герб, наш гімн – це те, від чого ворога трясе, як чорта від ладана. Це 20-річний Василь Пелиш, йому російські окупанти відрубали, відтяли руку за те, що на нашій було викарбовано наш герб, наш тризуб. Тризуб у наших військових не тільки на руці, він в серці, і ми сьогодні не маємо права зрадити українську армію. І, якщо сьогодні депутати першого скликання, які голосували за незалежність говорять нам, що цей "політичний вінегрет", який ви внесли до сесійної зали – це ганьба, давайте їх почуємо. Давайте не дамо Зеленському повторити цю ж помилку, коли їх не запросили ні на парад, ні запросили до Маріїнського палацу, давайте не проголосуємо за те, до чого сьогодні закликають нас наші колеги з першого скликання. Наш герб – це тризуб, він лаконічний, він історичний, він політично правильний – один із символів держави.</p>
<p>І я хочу ще сказати, що Конституція України вимагає 300 голосів за внесення до неї змін. 20 стаття Конституції. Ви не маєте права сьогодні ані історично, ані морально, ані політично голосувати цей "політичний вінегрет". Закликаємо вас зупинитися!</p>
<p>Слава Україні!</p>
<p></p>
<p>ГОЛОВУЮЧИЙ. Веніславський Федір Володимирович.</p>
<p></p>
<p>15:01:15</p>
<p>ВЕНІСЛАВСЬКИЙ Ф.В.</p>
<p>Шановні українці, з святом з Днем незалежності! Я хочу почати свій виступ з посиланням на Конституцію України, а саме на преамбулу. Я хочу нагадати всім присутнім, що Конституція України прийнята Верховною Радою від імені Українського народу – громадян України усіх національностей.</p>
<p>Я хочу нагадати присутнім, в тому числі політичній опозиції, що є рішення Конституційного Суду України, за яким прийняття Верховною Радою Конституції, це є реалізація акта установчої влади українського народу.</p>
<p>Що це означає? Це означає, що український народ через Верховну Раду уповноважив нас з вами, законодавців, ухвалити великий Державний Герб. Це не вибір! Це не свобода вибору, це наш обов'язок виконати пряму імперативну норму Конституції статтю 20 і ухвалити великий Державний Герб. Може бути багато дискусій з приводу геральдичних особливостей того чи іншого аспекту великого Державного Герба України, але це витвір мистецтва він ніколи не буде загально сприйнятим усіма поціновувачами мистецьких витворів. Але символ України – це Державний Прапор, це Державний Гімн і це Державний Герб. І символи України – це те, що має об'єднувати Україну, об'єднувати народних депутатів України у цій залі. І я глибоко переконаний, що якраз результати сьогоднішнього голосування за реалізацію волі українського народу мати великий Державний Герб продемонструють хто є хто.</p>
<p>Політична партія "Слуга народу" буде голосувати "за", і я думаю, що всі патріотичні сили підтримають нашу ініціативу і ініціативу нашого Президента.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Переходимо до голосування. Будь ласка, запросіть народних депутатів до зали. <i>(Шум у залі)</i></p>
<p>Ви ж Регламент добре знаєте. І я його знаю і чту, на відміну від багатьох своїх колег. <i>(Шум у залі)</i></p>
<p>І визначається Верховна Рада. Шановні колеги, при всій повазі, давайте поважати один одного і роботу один одного.</p>
<p>Ставлю на голосування пропозицію про прийняття за основу проекту Закону про великий Державний Герб України (реєстраційний номер 5712). Готові голосувати?</p>
<p>Прошу підтримати та проголосувати.</p>
<p></p>
<p>15:04:22</p>
<p>За-257</p>
<p>Рішення прийнято. За основу. <i>(Оплески) (Шум у залі) </i></p>
<p>По фракціях покажіть.</p>
<p>Шановні колеги, позачергову сесію Верховної Ради України дев'ятого скликання оголошую закритою.</p>
<p><i>(Лунає Державний Гімн України)</i></p>
<p>Дякую.</p>
<p></p>


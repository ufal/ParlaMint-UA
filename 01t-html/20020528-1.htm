Стенограма пленарного засідання
28 травня 2002
<pre><b>                      ЗАСІДАННЯ ЧОТИРНАДЦЯТЕ

               Сесійний зал Верховної Ради України.
                 28 травня 2002 року. 16 година.

</b><i>     Веде засідання член  Президії  першої  сесії  Верховної  Ради
</i>України КОНОВАЛЮК В.І.

     ГОЛОВУЮЧИЙ. Шановні   народні   депутати!   Продовжуємо  нашу роботу.  Прошу народних  депутатів  підготуватися  до  реєстрації.
Увімкніть систему. Прошу уваги! Прошу зареєструватися.

     Зареєструвався 401   народний   депутат.   Вечірнє   пленарне засідання Верховної Ради України оголошую відкритим.

     Шановні народні  депутати!  В  результаті   консультацій   та переговорів  керівників шести політичних депутатських фракцій були внесені два проекти постанов за реєстраційними номерами  1104-1  і 1104-2   про   обрання  Голови  Верховної  Ради  України,  Першого заступника та заступника Голови Верховної  Ради  України.  Давайте порадимося щодо процедури розгляду цього питання.  У постанові про процедуру  розгляду  цього  питання,  яку  ми  з  вами   ухвалили,
передбачається   відвести  час  для  відповідей  на  запитання  та представлення  цих  пакетів  кандидатур  для  обрання  на  керівні посади.

     До тимчасової   Президії  надійшла  пропозиція  спростити  цю процедуру і одразу ж перейти до процедури голосування,  тому що  в першому пакеті на посаду Голови Верховної Ради пропонується Литвин Володимир Михайлович,  а в другому - Мартинюк Адам  Іванович,  які вже відповідали на запитання,  і ми мали можливість ознайомитися з позицією політичних  фракцій,  які  їх  висувають.  Якщо  депутати наполягають  на  виконанні  цієї процедури,  ми можемо визначитися шляхом голосування (Шум у залі).

     Добре, запишіться на виступи з процедури.

     Висвітіть, будь ласка.

     Слово надається  народному  депутату  України   Борщевському.
Підготуватися Кирильчуку. Ми відведемо, мабуть, 5 хвилин.

     БОРЩЕВСЬКИЙ В.В.,  народний депутат України (багато-мандатний загальнодержавний  виборчий  округ,  КПУ).  Прошу  передать  слово депутату Матвееву.

     ГОЛОВУЮЧИЙ. Увімкніть мікрофон народного депутата Матвєєва.

     МАТВЄЄВ В.Г.,   народний   депутат  України  (багатомандатний загальнодержавний виборчий округ, КПУ). Дякую. Фракція комуністів.
Шановні колеги! Є така пропозиція. Якщо у депутатів є запитання до претендентів на посаду Голови  Верховної  Ради,  то  записатися  і задати  ці  запитання.  Якщо  немає,  то  вже  можна приступати до процесу голосування.

     Дякую.

     ГОЛОВУЮЧИЙ. Дякую.   Слово   надається   народному   депутату Кирильчуку. Підготуватися Пєхоті.

     КИРИЛЬЧУК Є.І.,  народний  депутат  України (багато-мандатний загальнодержавний виборчий округ, "Виборчий блок Юлії Тимошенко").
Прошу передати слово Павловському.

     ГОЛОВУЮЧИЙ. Увімкніть     мікрофон     народного     депутата Павловського.

     ПАВЛОВСЬКИЙ М.А.,  народний депутат України (багато-мандатний загальнодержавний виборчий округ, "Виборчий блок Юлії Тимошенко").
Я дякую.  Фракція  Блоку  Юлії  Тимошенко,  партія  "Батьківщина".
Шановний  головуючий!  Я  хотів  задати  таке питання.  Зранку нам роздавали ще один  пакет,  де  на  посаду  Голови  Верховної  Ради України  пропонувався Безсмертний,  на посаду Першого заступника -
Васильєв,  і третього я вже не пам'ятаю.  Терьохін -  автор  цього пакета. Куди подівся той пакет?

     ГОЛОВУЮЧИЙ. Наскільки   проінформована   тимчасова  Президія,
пакет,  який  вніс  народний   депутат   України   Терьохін,   був відкликаний  народним  депутатом  України  Терьохіним.  Тому зараз зареєстровано  два  проекти  постанов,   які   ми   будемо   зараз розглядати.

     Слово надається    народному    депутату    України   Пєхоті.
Підготуватися Оробцю.

     ПЄХОТА В.Ю.,  народний   депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Дякую.  Фракція "Єдина Україна".  Партія регіонів.  Я спочатку хотів висловити подяку команді "Шахтар",  яка перемогла і показала нам, що означає, коли люди прагнуть перемогти (Оплески).

     І друге, що я хотів би сказати: нам треба взяти приклад з них і  не  затягувати справу,  бо ми зранку вже затягнули її,  перейти безпосередньо до  голосування.  І  нехай  буде  результативним  це голосування сьогодні,  щоб ми показали всім, що ми до цього здатні
(Оплески).

     ГОЛОВУЮЧИЙ. Дякую. Слово надається народному депутату Оробцю.
Підготуватися Мельничуку.

     ОРОБЕЦЬ Ю.М.,  народний  депутат України (виборчий округ 222,
м.Київ).  Шановні  колеги!  Зараз  у  трьох  округах  України  йде дообрання  народних  депутатів  України.  І  йде воно точно за тим самим законом,  за яким обиралися ми,  - це повага до  закону,  до правил гри.

     Якщо наші попередні колеги,  які кандидували на посади Голови Верховної Ради і його заступників, обиралися за однією постановою,
то  що,  ми  повинні  зараз  змінювати  процедуру  і  ставити їх у завідомо нерівні умови з їхніми попередниками? Це неправильно.

     Тому я пропоную  притримуватися  нашої  постанови  і  якомога швидше приступати до справи.

     ГОЛОВУЮЧИЙ. Дякую.   Слово   надається   народному   депутату Мельничуку. Підготуватися Дорогунцову.

     МЕЛЬНИЧУК М.В.,  народний депутат  України  (багато-мандатний загальнодержавний  виборчий  округ,  СПУ).  Фракція Соціалістичної партії України. Шановний головуючий! Нам відомо, чому на ранковому пленарному  засіданні  не  були  внесені  проекти.  Але  щоб зняти підозру  з  того,  що  після  обідньої  перерви  ви  головуєте,  є пропозиція,  щоб  кожен  з  кандидатів вийшов на трибуну.  Якщо до нього не буде запитань, тоді, будь ласка, він займає місце в залі.

     І ще одне. Є прохання виконувати постанову.

     Дякую.

     ГОЛОВУЮЧИЙ. Слово надається народному  депутату  Дорогунцову.
Підготуватися Білорусу.

     ДОРОГУНЦОВ С.І.,  народний  депутат України (багато-мандатний загальнодержавний виборчий округ, КПУ). Фракція Компартії України.
По-перше,  я  хочу  підтримати  пропозицію  Валентина  Григоровича Матвєєва.

     І, по-друге,  звертаюся з  великим  проханням  до  керівників фракцій.  Вони у вихідні дні не працюють,  а як тільки ми виходимо на роботу,  починають працювати,  а ми не знаємо,  що нам  робити,
ходимо  навкруги будинку Верховної Ради.  Наступного разу прошу це врахувати.

     ГОЛОВУЮЧИЙ. Дякую.   Слово   надається   народному   депутату Білорусу.

     БІЛОРУС О.Г.,   народний   депутат  України  (багатомандатний загальнодержавний виборчий округ, "Виборчий блок Юлії Тимошенко").
Фракція  Блоку  Юлії Тимошенко.  Шановний головуючий!  Мені і дуже багатьом народним депутатам у цьому залі відомо,  що  допускається надлишок  у  тиражуванні  бюлетенів  відповідного кольору.  І цими бюлетенями торгують посередники.  Вони пропонують гроші за підміну бюлетеня захищеного на незахищений.

     Я звертаюсь  до  Президії  і  до  Лічильної комісії з вимогою навести порядок і забезпечити такий захист бюлетенів,  щоб ні одна сволота,  яка торгує в храмі,  не могла на цьому зробити так зване результативне голосування.

     ГОЛОВУЮЧИЙ. Дякую.  Час, відведений на запитання, закінчився.
Я  пропоную  надати  слово голові тимчасової Лічильної комісії для пояснень,  для відповідей  та  інформації  щодо  подальшої  роботи тимчасової Лічильної комісії.

     Слово надається народному депутаті Мішурі Валерію Дмитровичу.
Будь ласка, увімкніть мікрофон народного депутата Мішури.

     МІШУРА В.Д.,  голова тимчасової Лічильної  комісії  Верховної Ради  України  (багатомандатний  загальнодержавний виборчий округ,
КПУ). Фракція комуністів. Я хочу відвести будь-які звинувачення на адресу  тимчасової  Лічильної  комісії  в  тому,  що якщо є якийсь надлишок бюлетенів, вони продаються. Справа в тому, що в Лічильній комісії представлені всі фракції,  які є сьогодні в парламенті. Це перше.

     Друге. Справді, у нас сьогодні 447 депутатів   мають  повноваження.  Друкується  450,  іноді  456 бюлетенів.  Це залежно від того,  як спрацював комп'ютер.  Усі  ці бюлетені  в  присутності  всіх членів тимчасової Лічильної комісії ретельно перераховуються і залишки бюлетенів  знищуються,  про  що складається відповідний акт. Лічильна комісія згідно з Регламентом працює гласно  і  відкрито.  Якщо  є  якісь  підозри,  хтось  хоче побачити,  як ми працюємо, просимо до приміщення, де ми працюємо з самого початку голосування до самого кінця. І я шановного депутата Білоруса особисто запрошую до тимчасової Лічильної комісії.

     Далі. Якщо ніхто з претендентів, кандидатури яких включені до пакетів,  не знімає свою кандидатуру, то щоб прискорити процес, ми могли  б  готувати  відразу  два комплекти бюлетенів,  щоб не було великої перерви, і голосувати спочатку щодо одного пакета, а потім
- щодо другого пакета, як це було минулого разу.

     Якщо голосування  не  відбувається  (минулого разу у нас таке було),  ми теж за актом перераховуємо всі  бюлетені  і  просто  їх знищуємо. І ні в кого не виникають ніякі підозри.

     Тому я  просив би зробити оголошення для тимчасової Лічильної комісії.  Якщо  ніхто  не  знімає  своєї  кандидатури,  ми  можемо приступити до підготовки бюлетенів.

     ГОЛОВУЮЧИЙ. Дякую, Валерію Дмитровичу. Для цього нам потрібно дати  можливість  виступити  ініціаторам  внесення  цих   проектів постанов.  Від фракції "Єдина Україна" мені повідомили, що з цього приводу буде виступати народний депутат  Тігіпко.  Якщо  він  є  в залі,  то прошу увімкнути мікрофон народного депутата Тігіпка, щоб він проінформував народних депутатів.  Якщо немає інших пропозицій і  ніхто  з  висунутих кандидатів не знімає своєї кандидатури,  ми можемо рухатися далі.

     ТІГІПКО С.Л.,  народний  депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Шановний  пане  головуючий!  Шановні  пані  і  панове народні  депутати!  Скоординувавши  свою  позицію  з  депутатською фракцією Соціалдемократичної партії України (об'єднаної),  фракція
"Єдина  Україна"  провела  максимально  широкі  переговори з усіма політичними блоками,  які представлені сьогодні у Верховній  Раді.
Під  час  цих переговорів ми намагалися бути максимально гнучкими,
максимально компромісними.  На жаль, усі ці консультації виявилися безрезультатними   в  плані  створення  більшості  Верховної  Ради України. Не хочу коментувати ці події, ми всі рівні у правах і всі маємо право на ті чи інші рішення. Однак до деяких результатів, на мій погляд, ми все ж таки прийшли.

     Ми зрозуміли,  що в стратегічних  питаннях  у  нас  серйозних розбіжностей  немає.  Ми  практично однаково дивимося на стратегію проведення економічних,  соціальних реформ,  та й  щодо  стратегії політичної  реформи ми також домовимося.  Між нами стоїть тактика.
На жаль,  тактика,  яка продиктована тими політичними подіями, які будуть відбуватися найближчим часом в Україні.

     Якраз виходячи із цього бачення, практично однакового бачення стратегії  розвитку  країни,  ми   сьогодні   разом   з   фракцією Соціал-демократичної партії України (об'єднаної) пропонуємо обрати Головою Верховної Ради України народного депутата України  Литвина Володимира  Михайловича,  Першим заступником Голови Верховної Ради України  -   народного   депутата   України   Васильєва   Геннадія Андрійовича   і   заступником  Голови  Верховної  Ради  України  -
народного депутата України Зінченка Олександра Олексійовича.

     Дякую.

     ГОЛОВУЮЧИЙ. Дякую,   Сергію   Леонідовичу.   Другий    проект постанови,  ми порадилися,  немає ніякого сенсу представляти, тому що він був  представлений  минулого  тижня,  і  Петро  Миколайович Симоненко  не  наполягає  на тому,  щоб йому було надано для цього слово.  Тому,  шановні  народні  депутати,  якщо  ми   підтримуємо процедуру  розгляду  питання,  а  минулого  разу  ми  не  задавали запитання  тим,  хто  повторно  пропонується  на   посаду   Голови Верховної Ради,  я надаю слово голові тимчасової Лічильної комісії для того,  щоб він проінформував,  скільки їм  потрібно  часу  для підготовки, і ми приймемо з цього приводу рішення.



     МІШУРА В.Д.  Шановні колеги! Я прошу членів Лічильної комісії зібратися там,  де  ми  працюємо.  Для  підготовки  бюлетенів  нам потрібно 40 хвилин.

     Дякую.

     ГОЛОВУЮЧИЙ. Дякую.  На  правах головуючого я оголошую перерву на 40 хвилин.

     Дякую.

      (Після перерви)

     ГОЛОВУЮЧИЙ. Запросіть усіх до залу засідань.

     Шановні народні депутати!  Слово надається голові  тимчасової Лічильної комісії народному депутату Мішурі.

     МІШУРА В.Д.  Шановні колеги!  Передусім дозвольте попросити у вас вибачення від імені Лічильної комісії. Справа в тому, що за 40 хвилин  ми  не  встигаємо  підготувати  бюлетені,  і тому Лічильна комісія прийняла рішення  на  підготовку  бюлетенів  витрачати  не менше години. Це перше.

     Друге. Голосування  буде  проводитися  бюлетенями  ось такого кольору.  В бюлетені внесено три кандидатури:  Литвина  Володимира Михайловича,  Васильєва Геннадія Андрійовича і Зінченка Олександра Олексійовича.

     Що стосується порядку голосування.  Голосування починається і за  столами  починають  видавати  бюлетені  після того,  як голова Лічильної  комісії   оголосить   біля   столів,   що   починається голосування.   Те  саме  буде  і  по  закінченні  голосування.  На голосування відводиться 45 хвилин.

     За 15,  10 і за 5 хвилин  до  закінчення  голосування  будуть оголошення по радіо:  залишилося 15 хвилин;  залишилося 10 хвилин;
залишилося 5 хвилин.  Після того,  як голова Лічильної комісії (це мені  таке  доручення комісія дала) біля столів зробить оголошення
"Голосування  закінчено",  опечатується  отвір,  куди  опускаються бюлетені.  Після  цього  жоден  бюлетень прийматися не буде.  Таке рішення прийняла комісія.

     І нарешті ще одне.  Біля столів  бюлетені  будуть  видаватися лише за пред'явленням депутатського посвідчення. Справа в тому, що ще не всіх депутатів знають в обличчя,  і в нас було два  випадки,
коли  бюлетені  видавали іншим народним депутатам за пред'явленням посвідчень депутатів, які були відсутні.

     У нас є результати сьогоднішньої реєстрації,  є  список  тих,
хто відсутній,  хто у відрядженні, хто хворий. Ми, правда, бачимо,
що декого з лікарні привозять,  дехто не відбув у відрядження.  Ми будемо  зразу  після  голосування  робити  ксерокопії  списків тих депутатів, хто які взяв бюлетені, для чистоти контролю, щоб ніяких підозр не було. Зрозуміло?

     ГОЛОВУЮЧИЙ. Є запитання до голови Лічильної комісії? Народний депутат Луценко. Увімкніть, будь ласка, мікрофон.



     ЛУЦЕНКО Ю.В.,  народний  депутат   України   (багатомандатний загальнодержавний виборчий округ,  СПУ). Шановний голово Лічильної комісії,  чи можете ви  пояснити,  на  якій  підставі  кандидат  у спікери відмовляється відповідати на запитання депутатів,  і чи не може  це  бути  для  суду  підставою,  щоб   відмінити   процедуру голосування, яка пройшла з порушеннями прийнятої нами постанови?

     Дякую.

     МІШУРА В.Д.  Я  дякую  за  запитання,  але воно не стосується компетенції Лічильної  комісії.  Лічильна  комісія  відповідно  до Регламенту  Верховної  Ради  організує голосування,  визначає його порядок,  час,  місце.  Зміст голосування, процедура підготовки до голосування пакетів і таке інше - це нас не стосується, пробачте.

     Отже, зараз 17 годин 29 хвилин. Я думаю, що за одну хвилину я дійду до столів, зроблю оголошення. Тобто о 17 годині 30 хвилин ми починаємо голосування.  Голосуємо 45 хвилин,  тобто о 18 годині 15 хвилин ми завершуємо голосування.

     ГОЛОВУЮЧИЙ. Дякую,  Валерію Дмитровичу. Будемо вважати, що ми це  питання  з'ясували.  Не  будемо  втрачати час.  Прошу народних депутатів визначитися шляхом голосування з цього питання.

     Дякую.

      (Після перерви)

     ГОЛОВУЮЧИЙ. Запрошую депутатів до залу засідань.

     Шановні народні  депутати!  Прошу  зайняти   свої   місця   і підготуватися  до  заслуховування  інформації тимчасової Лічильної комісії.  Прошу  уваги!  Слово  для   виступу   надається   голові тимчасової Лічильної комісії народному депутату України Мішурі.

     МІШУРА В.Д.  Шановні  народні депутати!  Дозвольте ознайомити вас з протоколом засідання тимчасової Лічильної комісії  Верховної Ради України від 28 травня 2002 року.

     Присутні: голова   тимчасової   Лічильної   комісії   Мішура,
заступник голови тимчасової Лічильної комісії Кафарський, секретар тимчасової  Лічильної  комісії  Фоменко  і  всі  члени  комісії за винятком Кармазіна, який був відсутній.

     Слухали: про  підсумки  таємного  голосування   про   обрання Голови,  Першого  заступника Голови та заступника Голови Верховної Ради України.

     У бюлетень  для  таємного  голосування  про  обрання  Голови,
Першого  заступника  та  заступника  Голови Верховної Ради України були  включені  кандидатури:   Литвина   Володимира   Михайловича,
Васильєва Геннадія Андрійовича, Зінченка Олександра Олексійовича.

     На підставі   результатів   таємного   голосування  тимчасова Лічильна комісія встановила:

     кількість народних  депутатів  України,   повноваження   яких визнані, - 447;

     кількість народних  депутатів України,  які одержали бюлетені для таємного голосування, - 309;

     кількість народних депутатів  України,  які  взяли  участь  у голосуванні, - 226;

     визнаних недійсними бюлетенів немає;

     виявлено 11 паперів іншого кольору, ніж бюлетені.

     За пакет  у  складі  Литвин  Володимир  Михайлович,  Васильєв Геннадій Андрійович,  Зінченко Олександр  Олексійович  подано  226 голосів (Оплески).

     Відповідно до частини першої статті 88 Конституції України та глав  3.7  і  4.3  Регламенту  Верховної  Ради  України  тимчасова Лічильна  комісія вирішила вважати обраними Головою Верховної Ради України  -  Литвина  Володимира  Михайловича,  Першим  заступником Голови  Верховної  Ради  України - Васильєва Геннадія Андрійовича,
заступником Голови Верховної Ради України  -  Зінченка  Олександра Олексійовича.

     Із 21 члена комісії протокол підписали 16, не підписали 5.

     Дякую за увагу. У мене все (Оплески).

     ГОЛОВУЮЧИЙ. Дякую,   Валерію   Дмитровичу.   Шановні  народні депутати України!  Є бажаючі задати  запитання  голові  тимчасової Лічильної?

     Увімкніть мікрофон народного депутата Червонія.



     ЧЕРВОНІЙ В.М.,  народний  депутат  України  (багато-мандатний загальнодержавний  виборчий  округ,  "Блок  Віктора  Ющенка  "Наша Україна"). Фракція "Наша Україна". Шановний пане голово! Очевидно,
що результат - такий жалюгідний, мінімальний - свідчить про те, що всі  ті  силові,  адміністративні  методи,  які застосовувалися по відношенню до депутатів, яких схиляли проголосувати за кандидатуру Литвина,  все  ж  таки  не подіяли настільки сильно,  щоб дати той результат,  якого очікувала вулиця Банкова - 237 голосів і більше.
Я  хотів би запитати вас як керівника Лічильної комісії:  скажіть,
будь ласка,  чому оті 5 народних  депутатів,  членів  комісії,  не підписали протокол, з яких мотивів? (Шум у залі).

     МІШУРА В.Д. Дайте мені відповісти, я прошу. Ми не запитували,
з яких мотивів депутати не підписали протокол  Лічильної  комісії.
Якщо  є  потреба,  то  ми  зберемо Лічильну комісію і попросимо це зробити.  Особистої думки теж  ніхто  не  висловлював.  Просто  не підписали - і все. Регламентом це передбачено.

     ГОЛОВУЮЧИЙ. Дякую.   Слово   надається   народному   депутату Пустовойтенку. Валерію Павловичу, будь ласка.



     ПУСТОВОЙТЕНКО В.П.,      народний       депутат       України
(багато-мандатний загальнодержавний виборчий округ,  виборчий блок
"За Єдину Україну!").  Шановні народні  депутати!  Фракція  "Єдина Україна"  задоволена  результатом  голосування.  Я  думаю,  що  ми повинні привітати обраного Голову,  і треба,  щоб  він  зайняв  те місце, яке йому належить займати. Прошу нас підтримати (Оплески).

     ГОЛОВУЮЧИЙ. Дякую, Валерію Павловичу. Зараз ми це зробимо. Ще є бажаючі задати запитання.  Давайте так: два запитання - і будемо працювати далі.

     Мороз Олександр Олександрович.

     МОРОЗ О.О.,   народний   депутат   України   (багатомандатний загальнодержавний виборчий округ,  СПУ).  Шановні колеги  депутати представники  фракції  "Єдина  Україна"!  Користуючись нагодою,  я хотів би найперше запитати,  чому ви так бурхливо радієте? Давайте повернемося  до  ситуації  через кілька місяців,  побачите,  як ви будете реагувати на певні кроки (Шум у залі).

     А ви, Валерію Дмитровичу, я так розумію, повністю переконані,
що голосування відбулося відповідно до Регламенту,  що порушень не було і комісія гарантує, що це все так і є, як ви сказали, так же?

     МІШУРА В.Д.  Так. Ми до цього проводили спеціальне опитування членів  нашої  Лічильної  комісії,  хто  працював за столами,  хто працював біля урни,  які були заяви, чи є впевненість, що ті люди,
які  показували  посвідчення,  взяли  бюлетені.  У  нас був сумнів відносно депутата Лєщинського.  Ви,  мабуть,  чули,  що  я  зробив оголошення.  Депутат  Лєщинський  підійшов  до мене і показав своє посвідчення.  Тобто я зміг ідентифікувати його  особу.  Всі  члени Лічильної  комісії запевнили,  що ніяких порушень чи заяв не було.
Це я можу доповісти (Оплески).

     ГОЛОВУЮЧИЙ. Дякую.  Будь ласка,  останнє запитання.  Народний депутат Турчинов. Увімкніть мікрофон, будь ласка.

     ТУРЧИНОВ О.В.,  народний  депутат  України  (багато-мандатний загальнодержавний виборчий округ, "Виборчий блок Юлії Тимошенко").
Шановна  Президіє!  Шановні  народні  депутати!  Це  не просто 226 голосів,  результативне  голосування.   Це   фактично   формування більшості  у  Верховній  Раді.  У блоці Юлії Тимошенко 23 народних депутати, два з них не брали участі в голосуванні. У мене на руках 21  бюлетень.  Я просив би й керівників інших фракцій прозвітувати про участь у голосуванні, тому що в соціал-демократів (об'єднаних)
і  "Єдиної України" такої кількості депутатів немає,  щоб ми знали поіменно  склад  нової  більшості,  яка  взяла  сьогодні  на  себе відповідальність за ситуацію в парламенті.  Я дуже прошу,  шановні колеги,  прямо зараз після  нашого  засідання  прозвітувати  перед пресою...

     ГОЛОВУЮЧИЙ. Дякую. Вимкніть мікрофон, будь ласка.

     Дякую, Валерію Дмитровичу, будь ласка, сідайте.

     Олександре Валентиновичу, я радив би вам більше користуватися своїм правом. Всетаки ви запропонували проект постанови про таємне голосування, то використовуйте це право і голосуйте.

     Шановні народні  депутати!  Від  імені  тимчасової Президії я хочу подякувати вам за  конструктивну  співпрацю,  за  те,  що  ми достойно  пройшли  цей  політичний  іспит  та  обрали  керівництво Верховної Ради України.

     Хочу також  сказати  на  доповнення   сказаного   Президентом України  Леонідом  Даниловичем  Кучмою в Херсоні,  що тільки є 447 народних депутатів. Ми можемо відповідально сказати, що є Верховна Рада України.

     Дозвольте привітати  обраних  Голову  Верховної  Ради України Литвина  Володимира   Михайловича,   Першого   заступника   Голови Верховної Ради України Васильєва Геннадія Андрійовича,  заступника Голови Верховної Ради України  Зінченка  Олександра  Олексійовича,
побажати їм успіхів і плідної співпраці,  керуватися Конституцією,
законодавством України та вирішувати ті питання,  які стоять перед Верховною Радою України. Прошу їх зайняти законні місця.

     Дякую вам (Оплески).

     ЛИТВИН В.М.,  Голова Верховної Ради України (багато-мандатний загальнодержавний  виборчий  округ,  виборчий   блок   "За   Єдину Україну!").  Шановні  народні  депутати!  Складаю щиру подяку всій Верховній Раді України,  тим,  хто підтримував мене  усі  ці  дні,
поступаючись  навіть  частиною  своїх політичних планів,  частиною свого суверенітету і демонструючи командну позицію. Я складаю щиру подяку тим народним депутатам,  які виступали з критичних,  а то й крайніх позицій щодо мене. Я буду повністю враховувати позитивні і негативні  уроки,  діятиму,  виходячи  із загальних інтересів,  на основі Конституції України та Регламенту Верховної Ради.

     Переконаний, що зараз,  у цей час,  не потрібні ані патетичні проповіді,  ані пророцтва, ані загальні декларації, розраховані на те,  щоб приростити коло своїх прихильників.  Цілком очевидно,  що дійти  до  кожного,  схвилювати  ваші  серця можна лише практичною роботою, яка потрібна сьогодні і буде потрібна завтра.

     Перше і головне завдання  вбачаю  в  тому,  щоб  організувати роботу  Верховної  Ради  на  основі такої засадничої позиції:  від нинішнього парламенту залежатиме вектор і зміст  розвитку  країни,
доля народу принаймні на 15 років.

     Нам потрібно  вийти  на  дорогу  більш  гідну,  більш людяну,
наповнити термін  "якість  життя  -  якість  держави"  відповідним загальноприйнятим і загальновизнаним змістом.  При цьому вважаю за необхідне наголосити:  ми  повинні,  просто  зобов'язані  створити умови  не  лише для покращення умов існування,  а й для того,  щоб людина могла покращувати  й  удосконалювати  себе.  Відтак  Голова Верховної Ради покликаний і буде робити все для того, щоб Верховна Рада  вичерпно  відповідала  своєму  призначенню  -   бути   вищим законодавчим  органом  України,  визначати  засади  внутрішньої  і зовнішньої політики держави з широкими контрольними функціями.

     Друге, не   менш   важливе   завдання   -   це   необхідність сконсолідувати  загальнополітичні,  регіональні настрої,  позиції,
інтуїцію українського суспільства і політикуму, які найбільш повно і  виразно  віддзеркалюють  народні  депутати,  фракції  та групи,
скерувати їх у єдине русло загальнодержавної,  загальноукраїнської політики.  Я переконаний, що ми зможемо діяти саме таким чином. Ще раз дякую вам (Оплески).

     Шановні народні  депутати!  Порядок   денний   сьогоднішнього засідання  вичерпано.  Дозвольте  оголосити  сьогоднішнє засідання закритим.  Завтра Верховна Рада розпочне роботу о 10 годині.  О  9 годині  я  просив  би  керівників  фракцій зібратися в кімнаті для переговорів.





</pre>

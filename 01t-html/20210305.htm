Стенограма пленарного засідання
05 березня 2021
<div>
<p align=center>ЗАСІДАННЯ ДВАНАДЦЯТЕ</p>
<p align=center>Зал засідань Верховної Ради України</p>
<p align=center>05 березня 2021 року, 10 година</p>
<p align=center>Веде засідання Голова Верховної Ради України РАЗУМКОВ Д.О.</p>
<p align=center></p>
<p>10:03:33</p>
<p>ГОЛОВУЮЧИЙ. Шановні колеги, доброго ранку! Доброго ранку, шановні представники засобів масової інформації! Будь ласка, підготуйтесь до реєстрації. Шановні колеги, готові реєструватись?<b> </b></p>
<p>Шановні колеги, будь ласка, підготуйтеся до реєстрації. Нагадую: реєстрація відбувається шляхом затискання сенсорної кнопки та натискання зеленої кнопки, першої зліва. Готові реєструватись? Прошу реєструватись.</p>
<p></p>
<p>10:05:59</p>
<p>У залі зареєстровано 160 народних депутатів України. Пленарне засідання Верховної Ради оголошую відкритим.</p>
<p>Шановні колеги, сьогодні день народження в Андрія Ростиславовича Бобляха. <i>(Оплески)</i> Бажаю вам від колег і від себе особисто успіхів, перемог, досягнень, всього найкращого!</p>
<p>Сьогодні на засіданні Верховної Ради України присутній Прем'єр-міністр України Денис Анатолійович Шмигаль, члени Кабінету Міністрів України.</p>
<p>Нагадую, що відповідно до статті 229 Регламенту Верховної Ради України в п'ятницю о 10 годині ми проводимо "годину запитань до Уряду".</p>
<p>За пропозицією депутатських фракцій і груп члени Кабінету Міністрів України сьогодні будуть відповідати на запитання про виконання плану вакцинації населення України від коронавірусної хвороби COVID-19.</p>
<p>Нагадую порядок розгляду цього питання: до 20 хвилин – виступ міністра охорони здоров'я, після цього до 21 хвилини – запитання від депутатських фракцій та груп (1 хвилина – на запитання, 2 хвилини – на відповідь), після цього 20 хвилин - запитання від народних депутатів до Прем'єр-міністра України. Немає заперечень? Добре.</p>
<p>На трибуну для виступу запрошується міністр охорони здоров'я України Максим Володимирович Степанов.</p>
<p></p>
<p>10:07:43</p>
<p>СТЕПАНОВ М.В.</p>
<p>Доброго дня, шановні українці! З березня 2020 року виповнився рівно рік з того часу, як наша країна прокинулась в новій реальності. Тоді було діагностовано першого хворого на коронавірус і ми вступили в боротьбу проти світової пандемії. Не секрет, якими можливостями ми розпоряджалися на той час: наша медицина знаходилась на межі колапсу. Хронічне ігнорування інтересів лікарів, фінансування за залишковим принципом і непродумані реформи поставили медицину на грань виживання. Система трималась виключно на ентузіастах своєї справи та людях, для яких клятва Гіппократа, дана українському народу, була не просто обіцянкою, а життєвим принципом. Не вистачало найнеобхіднішого: масок і антисептиків. Ліжка, обладнані киснем, можна було перерахувати на пальцях, як і життєво необхідні апарати штучної вентиляції легень.</p>
<p>Ціною неймовірних зусиль команди Міністерства охорони здоров'я, всього уряду, наших лікарів-епідеміологів, вчених та вірусологів при повному цейтноті нам вдалось зробити неможливе: відновити систему охорони здоров'я і захистити людей. В найкоротші строки ми перепрофілювали на лікування хворих на COVID 542 медичні заклади. На початку епідемії в наявності було лише 12 тисяч 700 умовно готових ліжок для лікування хворих на COVID-19. Мми збільшили цей фонд до 69 тисяч 500. Підключення до кисню по всій Україні виявили лише 3 тисячі 400 ліжок, і це на папері, в реальності і того менше.</p>
<p>Станом на сьогодні обладнане киснем 59 тисяч 471 ліжко. Запустили в роботу більше 6 тисяч апаратів штучної вентиляції легень, а можливості тестування збільшили з 200 тестів на добу на початку пандемії до 80 тисяч на сьогодні, тобто в 400 разів, і це тільки тестування методом ПЛР.</p>
<p>Для протидії коронавірусу і зменшення навантаження на систему охорони здоров'я ми розробили та втілили в життя цілий комплекс управлінських заходів. Перший тотальний так званий весняний локдаун дав нам дорогий час підготувати медичну систему для гри в довгу, адже ми розуміли, що світова пандемія – це проблема не одного-двох років.</p>
<p>Жорсткі карантинні заходи – дієвий інструмент у боротьбі з COVID. Однак вони повністю зупиняють в країні економічні процеси і боляче б'ють, в першу чергу, по малому та середньому бізнесу, та самозайнятим категоріям населення.</p>
<p>Боротьба з коронавірусом не мала призвести до краху економіки і вимагала пошуку компромісного варіанту, який би дозволив економіці працювати, а медикам контролювати розповсюдження хвороби. Таким компромісом стала розроблена міністерством спільно з епідеміологами та вченими стратегія адаптивного карантину. Адаптивний карантин – це складний алгоритм взаємопов'язаних між собою управлінських протиепідеміологічних та економічних рішень, які дають змогу контролювати розповсюдження хвороби і не розривати при цьому соціально-економічні зв'язки. Одним із основних елементів цієї стратегії є поділ країни на карантинні зони, за якими, в залежності від епідситуації, вводяться чи скасовуються ті чи інші обмеження в соціально-побутовій або економічних сферах.</p>
<p>Ми можемо констатувати: наша стратегія спрацювала і дала відчутний результат. Ми ставили перед собою задачу зберегти якомога більше життів українців, і виконуємо її. Наша країна посідає 34 місце за рівнем смертності в Європі. Ми втратили за рік втричі менше за Великобританію, двічі ніж за Польщу, Італію або Іспанію. Це не просто цифри - це сотні і тисячі збережених життів наших громадян.</p>
<p>Друга хвиля коронавірусу восени минулого року змусила нас дещо відкоригувати плани. Ми запровадили так званий карантин вихідного дня, який дозволив розірвати контакти, ланцюги передачі вірусу і стримати рівень захворюваності, не запроваджуючи наджорстких карантинних обмежень, таких як комендантська година, наприклад, який вводила влада Франції, Бельгії, Греції тощо.</p>
<p>Зимовим карантином, жорстким карантином в січні цього року нам вдалося відтермінувати третю хвилю коронавірусу і підготувати країну до реалізації надскладної задачі – загальнонаціонального виконання загальнонаціонального плану з вакцинації.</p>
<p>Підкреслюю, що протягом всього часу нашої боротьби з коронавірусом ми змушені були перемагати і ворога внутрішнього – так званих колаборантів COVID, які всіляко намагалися дискредитувати командну роботу всього уряду, та міністерства зокрема.</p>
<p>Я неодноразово заявляв, що готовий до фахових дискусій і конструктивної критики, підкреслюю, конструктивної. Бо COVID – це наша спільна біда, з якою треба боротися.</p>
<p>Натомість я зустрічаю на ефірах, в ЗМІ та соцмережах багато маніпуляцій та відверто неправдивої інформації. Це міфи, які деякі політики поширюють з метою отримання електоральних балів та зриву вакцинальної кампанії, деколи просуваючи інтереси інших держав. Їхня єдина мета – знищувати надбання наших лікарів і сіяти серед людей панічний настрій та зневіру.</p>
<p>Безумовно, масштаби цієї зради вже переходять всі допустимі межі, і закликаю вас дати відпір цим колаборантам COVID, озброївшись фактчекінгом і достовірними даними.</p>
<p>Справжнім ударом для колаборантів COVID стали наші успішні переговори з виробниками вакцин і їх доставка в Україну. Підривачі вакцинальний препарат назвали "дженеріком", індійською підробкою тощо. При цьому AstraZeneka (Covishield) є розробкою британсько-шведської компанії спільно з вченими Оксфордського університету. Вона якісна, дієва і має доведену ефективність на рівні 70-80 відсотків. І це підтверджується всіма стадіями клінічних досліджень, опублікованих в галузевих наукових журналах, наприклад, Nature Research або The Lancet.</p>
<p>Вакцина AstraZeneka випускається на семи підприємствах у всьому світі: в Європі, Південній Кореї та Індії, Китаї. Наша AstraZeneka (Covishield), яку ми привезли в Україну, виготовлена на потужностях світового гіганту, найбільшого виробника вакцин у світі – Серум Інститут в Індії. Цей завод виготовляє вакцини для 140 країн нашої планети.</p>
<p>65 відсотків дітей, які проживають на нашій земній кулі, щеплені вакцинами, виготовленими Серум Інститутом, хоча б один раз. До речі, уряд Канади офіційно зареєстрував Covishield і вже доставив в країну першу партію – 500 тисяч доз для своїх громадян. Цю інформацію всі охочі можуть легко перевірити на офіційних урядових порталах Канади.</p>
<p>Загалом Канада законтрактувала 2 мільйони доз AstraZeneka, а Великобританія найближчим часом доставить 10 мільйонів доз вакцини AstraZeneka (Covishield). Буквально позавчора посол Великобританії пані Мелінда Сіммонс в особистому Твіттері підтвердила, що вакцина AstraZeneka (Covishield) абсолютно ідентична, це одна і та ж сама вакцина.</p>
<p>За нашою статистикою, яку вже маємо в нашій країні, на 10 тисяч проведених нами вакцинацій зафіксовано всього 126 незначних алергічних реакцій, практично всі вони мали легку форму, це всього 1,2 відсотка. За весь час вакцинації було зафіксовано лише один випадок, який вимагав нагляду лікарів. Але за кілька днів вакцинованого відпустили додому в абсолютно здоровому стані. Це медичний працівник, який відразу на наступний день почав виконувати свої обов'язки – рятувати громадян України. Тому я хочу спитати в колаборантів COVID: яких вам ще пруфів не вистачає?</p>
<p>Світова пандемія внесла свої корективи і щодо строків узгодження ліцензування та використання вакцин. Наразі в світі всі вакцини від коронавірусу зареєстровані і використовуються в рамках екстрених процедур.</p>
<p>Переконаний, що ми повинні відкинути бюрократичну казуїстику і проволочки, створивши всі необхідні умови для своєчасної доставки та реєстрації вакцин в Україну. Тому для закупівлі додаткових доз препаратів для боротьби з COVID-19 урядом України були розроблені відповідні зміни до Закону України "Про лікарські засоби", який скорочує і підвищує процедури закупівлі, доставки та реєстрації вакцин проти COVID-19.</p>
<p>Тому я звертаюсь до вас, шановні народні депутати, підтримати цю ініціативу уряду і захистити людей. Я думаю, що найближчими днями цей законопроект буде зареєстрований у Верховній Раді.</p>
<p>За рік, що минув, ми відновили довіру до системи охорони здоров'я, забезпечили її ресурсами і напрацювали детальні плани боротьби з хворобою. Наша дорожня карта, наш національний план з вакцинації передбачає розгортання програми національного щеплення в 5 етапів.</p>
<p>На першому етапі ми силами мобільних бригад вакцинуємо медиків і військових, це питання національної безпеки. Планове охоплення – близько 367 тисяч людей.</p>
<p>На другому етапі запланована вакцинація людей із надзвичайно високим ризиком інфікування та розвитком коронавірусної хвороби, а також решта медичних працівників, решта наших військових. Планове охоплення – близько 2,5 мільйонів людей. На цьому етапі до мобільних бригад вакцинації доєднаються стаціонарні пункти щеплення, організовані на базі мережі первинної медичної допомоги. Підхід до здійснення вакцинації – через мережу первинної медичної допомоги та мобільними бригадами.</p>
<p>Третій, четвертий і п'ятий етап працюватимуть за тим же принципом і охоплюють вакцинацією решту категорій наших громадян.</p>
<p>Загалом Міністерство охорони здоров'я передбачає розгортання 572 мобільних бригад та 4 тисяч 250 стаціонарних пунктів щеплення. За нашими планами, основні етапи вакцинації ми завершимо вже цього календарного року. Тобто всіх, без виключення, громадян України, які будуть бажати вакцинуватися - у нас вакцинація добровільна, - всім їм буде наданий доступ до вакцини.</p>
<p>Одразу заспокою скептиків: вакцини вдосталь. На сьогодні у нас є підтверджені поставки вакцини AstraZeneca, американського Novavax, китайського Sinovac, а також підтвердження за програмою COVAX, які ми очікуємо найближчим часом, це також AstraZeneca, Pfizer і решта вакцин, які увійшли до цієї програми.</p>
<p>Під час робочої поїздки до Індії нам вдалось домовитись ще з одним індійським виробником вакцин, компанією Bharat Biotech. Їх вакцина Covaxin проходить останній етап клінічних досліджень, найближчими днями повинні бути результати. Якщо результати ефективності будуть підтверджені на високому рівні, вона буде застосована також для боротьби з коронавірусом.</p>
<p>Повторюю, коронавірус – наша спільна біда і боротися з нею потрібно всім разом.</p>
<p>Наші медики, які кожного дня рятують життя тисяч українців, розуміють це як ніхто. Вони на передньому краю оборони, на ковідному нулі. Медпрацівники не безвідмовні і бездушні машини, які позбавлені втоми і емоційного вигорання. Для мене це в першу чергу люди, які, знімаючи халат чи захисний костюм після важкої зміни, стають звичайними українцями, зі своїми бідами, життєвими ситуаціями, сім'ями і соціальною відповідальністю. З однією відмінністю: вони завжди думають про своїх хворих, незалежно від часу доби.</p>
<p>Для наших медиків кожне життя, без сумніву, безцінне. Вони працюють в надважких умовах і повинні отримувати за це гідну винагороду. Підвищувати соціальні стандарти для працівників медичної системи, створювати умови для якісного виконання нашими медиками своєї роботи – важливо. Особливо зараз, коли вони кожного дня викладаються на 150 відсотків.</p>
<p>Наші лікарі, медичні працівники та науковці заслужили право на гідну оплату праці. Для цього нашим Міністерством охорони здоров'я ми розробили вже законопроект під назвою "про визначення розміру оплати праці медичних та інших працівників державних та комунальних закладів охорони здоров'я"<a name=Temp></a>. Ми вважаємо за необхідне прив'язати розмір грошового забезпечення наших медиків до розміру прожиткового мінімуму, встановленого для працездатних осіб на 1 січня календарного року.</p>
<p>Тому закликаю народних депутатів після винесення законопроекту в зал на практиці довести свою відданість людям, які рятують українців щодня, і підтримати документ, віддати борг нашим рятівникам. Переконаний, що епоха пустих обіцянок гідного життя медикам має скінчитися. Потрібно негайно переходити до реальних і стратегічних кроків у реформуванні медичної галузі в цілому.</p>
<p>І ми вже започаткували серйозний заділ у цьому напрямку. До прикладу, за моєю ініціативою Кабінет Міністрів підтримав постанову, яка нарешті навела лад у виробництві та застосуванні біоматеріалів – це галузь технологій, економічний і соціальний ефект від якої важко переоцінити. Ми відкрили широкі перспективи для розвитку вітчизняної науки, створення високооплачуваних робочих місць, а найголовніше – умов для наших вчених і спеціалістів, які не шукатимуть кращої долі за кордоном, а знайдуть всі можливості для самореалізації вдома.</p>
<p>Ми розпочали надважливі зміни в цифровізації медицини: електронні рецепти, запис лікарів онлайн, мультифункціональний портал електронних послуг. Все це було вигадками фантастів ще вчора, а сьогодні – звичайна реальність для нас. Запис у чергу, вакцинація онлайн без черги за 2 хвилини з ранковою кавою або чаєм в руках – без проблем. Станом на сьогодні на вакцинацію записалось вже 127 тисяч 628 людей. На черзі тестовий запуск аеромедичних послуг, повітряної швидкої. Кожний громадянин має знати, що, де б він не був і в яку б халепу не потрапив, держава подбає про нього, за лічені хвилини стабілізує стан і доставить до найближчої опорної лікарні.</p>
<p>За прогнозами Міністерства охорони здоров'я та наших спеціалістів, які підтверджуються заявами Всесвітньої організації охорони здоров'я, світ доволі швидко підходить до третьої хвилі коронавірусу. Оцінки науковців невтішні: другий рік пандемії може виявитися навіть важчим за попередні. </p>
<p>Наші вчені спільно з думкою іноземних колег помітили, що мутація вірусу, зміни в клінічній картині перебігу хвороби та в динаміці передачі COVID-19 значно посилять тиск на медичні системи країн. В Україні цифри заражених теж ростуть щодня. Ми вже вступили до третьої хвилі світової пандемії. Також ми отримали офіційний лист від Інституту епідеміології інфекційних хвороб Національної академії медичних наук, який на наше прохання робив секвенування вірусу про наявність в країні британського штаму коронавірусу. Він небезпечніший за європейські штами: вища швидкість передачі, важкий перебіг хвороби, складна клінічна картина.</p>
<p>Ситуація напружена. На сьогодні три області вже знаходяться в "червоній" зоні карантину – це Івано-Франківська, Житомирська та Чернівецька область. На межі "червоної" зони знаходиться Закарпатська та Вінницька область. Ми прогнозуємо збільшення кількості заражень до кінця епідсезону, орієнтовно до кінця квітня. Тому дуже важливо дотримуватися всіх рекомендацій і правил Міністерства охорони здоров'я, які розроблені нашими вченими-епідеміологами та лікарями. Наші попередні адміністративні, політичні та протиепідемічні рішення показали, що Україна може боротися з пандемією на рівні провідних країн світу, а за деякими показниками набагато перевищувати їх.</p>
<p>І на завершення. Цей рік виявився для нас непростим емоційно, фізично, ресурсно. Ми вчилися жити і перемагати в нових умовах. Я хочу подякувати кожному медику за самовідданість, характер і волю до боротьби. Тисну вам руку.</p>
<p>Я хочу подякувати нашим людям, українським громадянам, які, незважаючи на всі труднощі, вірили нам, дотримувались правил карантинної гігієни, носили маски, користувалися антисептиками, знаходилися на добровільній самоізоляції. Кожен з мільйонів українців зробив свій вклад в перемогу над коронавірусом.</p>
<p>Відомий філософ і поет ХХ сторіччя Станіслав Єжи Лец сказав: "Велич нації повинна вміщуватися в кожному її представнику". Я хочу продовжити його думку – і кожен представник має відповідально представляти націю. Тому закликаю вас до інформаційної гігієни, підтримки процесу вакцинації і захисту наших лікарів. Разом ми повинні дати відпір COVID і вберегти життя наших громадян.</p>
<p></p>
<p><a name=_GoBack></a>ГОЛОВУЮЧИЙ. Будь ласка, запишіться на запитання до міністра охорони здоров'я від депутатських фракцій та груп.</p>
<p align=center></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>10:27:42</p>
<p>ГОЛОВУЮЧИЙ. Народний депутат Фріс Ігор Павлович, фракція політичної партії "Слуга народу".</p>
<p></p>
<p>10:27:44</p>
<p>ФРІС І.П.</p>
<p>Добрий день, пане міністр! Добрий день, пане Прем'єр-міністр! В нас дуже важка ситуація в Івано-Франківській області, ви, напевно, про це знаєте. І в місті Івано-Франківську... Вчора в Івано-Франківську закінчилися ковідні місця, немає взагалі куди класти людей. Людей дуже багато. У Франківську лікарню вчора приїхало 90 чоловік, сьогодні у нас 16 померлих людей. Я тут.</p>
<p>В мене велике до вас прохання втрутитись в цю ситуацію, враховуючи те, що в Івано-Франківській області в обласному підпорядкуванні зараз є можливість розширити ковідні місця. Є лікарні, є кардіоцентр, де можна взяти окремий поверх, є шкірвендиспансер, але це обласне призначення. На жаль, обласна влада на сьогоднішній день нічого не робить, щоб законтрактувати і передати ці койко-місця місту, комунальним лікарням міста. Місто "зашивається".</p>
<p>Я прошу негайного вашого втручання, ми у вівторок намагаємося зробити зустріч народних депутатів-мажоритарників з нашим обласним керівництвом. Просимо до цього моменту дати окремі доручення термінового реагування на цю ситуацію. Я вам буду дуже вдячний, тому що людей треба спасати.</p>
<p>Дякую.</p>
<p></p>
<p>10:28:56</p>
<p>СТЕПАНОВ М.В.</p>
<p>Дякую за ваше запитання.</p>
<p>Ситуація в Івано-Франківській області, і загалом в Івано-Франківську, вона не просто перебуває на такому надконтролі в мене і відповідних служб Міністерства охорони здоров'я, ми моніторимо ситуацію кожного дня. Кожного дня по декілька разів спілкуємося, визначаємося щодо і маршрутів маршрутизації, щодо маршрутів пацієнтів. На сьогоднішній ранок по всій Івано-Франківській області - у нас є принцип екстериторіальності по ковідних лікарнях, - вільних ліжок з киснем 62… заповненість ліжок з киснем 62 відсотки.</p>
<p>Я ж відповім вам зараз. Ми додаємо відповідно лікарні для COVID. Я буквально вчора ще раз підписував щодо розширення стаціонарів по COVID. Ми це додаємо відповідно виважено. Чому виважено? Тому що, ви ж розумієте, інші хвороби не робили канікул. Ми не можемо позбавити, наприклад, людей медичної допомоги при інфаркті міокарда або при інших важких хворобах.</p>
<p>Але ситуація максимально контрольована. Більше того, я відправлю… На минулому тижні був один мій заступник, Віктор Ляшко, в Івано-Франківську. Я планував відразу з наступного тижня відправляти ще раз заступника, іншого заступника, який буде на місці також впорюватись із ситуацією. Ситуація максимально контрольована. Але вона важка, вона така, яка вона є, важка. Тому що, дійсно, велика кількість людей, які хворіють на COVID. Саме тому і віднесено Івано-Франківську область до "червоного" рівня епіднебезпеки. І дуже важливе виконання всіх тих правил, які встановлено відповідними обмеженнями.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, народний депутат Макаров Олег Анатолійович, фракція політичної партії "Голос".</p>
<p></p>
<p>10:30:52</p>
<p>МАКАРОВ О.А.</p>
<p>Будь ласка, Стефанишиній Ользі.</p>
<p></p>
<p>ГОЛОВУЮЧИЙ. Ольга Стефанишина, будь ласка.</p>
<p></p>
<p>10:30:58</p>
<p>СТЕФАНИШИНА О.А.</p>
<p>Пан Степанов, у нас нарешті з'явилась вакцина. І це, звичайно, перемога. Але знову щось пішло не так. За перший тиждень ви спромоглися вакцинувати 6 тисяч 888 людей. Я розумію, що перший тиждень – це важко. Але навіть Польща за перший тиждень вакцинувала 80 тисяч, а Сербія із шестимільйонним населенням – 11 тисяч. Це у два рази більше, ніж ви спромоглися.</p>
<p>Якщо ми будемо вакцинувати населення такими темпами, ми досягнемо колективного імунітету через 77 років. Я дам вам фору і уявлю, що ви в 10 разів більше будете вакцинувати. Все одно у 2029 році лише з вами Україна досягне колективного імунітету.<b> </b></p>
<p>Вже цього літа країни вводять паспорти вакцинації і не будуть пускати навіть нас в Європейський Союз без вакцини. Ви навмисно нас в ізоляцію від всього світу вводите своєю бездіяльністю і недолугістю, скажіть, будь ласка?</p>
<p></p>
<p>10:32:09</p>
<p>СТЕПАНОВ М.В.</p>
<p>Я зрозумів, що у вас є хист до математичної науки. Але в математичній науці, окрім підрахунків, ще існує формула. Тому у вас там просто неправильні дані закладені в формулу.</p>
<p>Ще раз хочу наголосити, що згідно нашого плану вакцинації у нас передбачена вакцинація всіх без виключення громадян України до кінця цього року. Ми каскадним шляхом розгортаємо вакцинацію. Чому каскадним шляхом? Тому що така масштабна вакцинація, яку країна ще не знала, жодна країна світу і Україна в тому числі, вона потребує абсолютно вивірених і зрозумілих дій. Зараз працюють мобільні бригади, які кожного дня додаються. Зрозуміло, що збільшується кількість відповідно мобільних бригад і буде збільшуватися кількість вакцинованих осіб. Тому підраховуйте далі, це у вас, в принципі, вдається. Ну просто в формулу закладайте правильні дані.</p>
<p>Дякую.</p>
<p align=center></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>10:33:24</p>
<p>ГОЛОВУЮЧИЙ. Качний Олександр Сталіноленович.</p>
<p></p>
<p>10:33:25</p>
<p>КАЧНИЙ О.С.</p>
<p>Дмитре Олександровичу, моє запитання може попасти під цензуру регламентного комітету. Прошу передати Колтуновичу, будь ласка.</p>
<p></p>
<p>ГОЛОВУЮЧИЙ. Колтунович Олександр Сергійович.</p>
<p></p>
<p>10:33:36</p>
<p>КОЛТУНОВИЧ О.С.</p>
<p>Дякую. Шановні колеги, в мене буде три короткі запитання.</p>
<p>Перше - це щодо паспортів вакцинації, те, про що казала вже моя попередня виступаюча. Зважаючи на те, що в нас вакциновано до 10 тисяч громадян України з 41 мільйона населення, це досить маленька питома вага. І нас цікавить кінцевий термін вакцинації повноцінних громадян України. Це раз.</p>
<p>Друге: щодо розрахунків. Там були певні звинувачення в засобах масової інформації щодо вас, що фінансові параметри, ну, м'яко кажучи, що нам продали вакцину, яка йде для країн третього світу безкоштовно, а ми її закупили за 1,5 мільярда гривень. Якщо можна, скажіть нам кілька цифр, умовно кажучи, загальна вартість, вартість однієї вакцини і кількість вакцин, щоб ми могли звичайну пропорцію скласти.</p>
<p>І третє: що стосується вакцини "Спутник V". Я дивлюсь, європейські засоби масової інформації, повідомляють, що Словаччина, Угорщина, Португалія зараз буде, європейський регулятор так само проводить випробування, щоб вакцинувати уже з літа 50 мільйонів громадян. Коли ми будемо виробляти і вакцинуватися "Спутник V"?</p>
<p>Дякую.</p>
<p></p>
<p>10:34:44</p>
<p>СТЕПАНОВ М.В.</p>
<p>Перше ваше питання – щодо кінцевого терміну. Ще раз, в нас 5 етапів вакцинації. На кожному етапі додаються громадяни України в залежності від віднесення до тої чи іншої групи ризику. До кінця 2021 року ми закінчимо вакцинацію всіх без виключення громадян України старших за 18 років, бо дітей ми не вакцинуємо.</p>
<p>Щодо вакцини, про яку ви сказали, що вона там для країн третього світу. Якщо ви відносите… Розумію, що ви інколи відносите Україну до такого переліку країн, я вважаю зовсім інше. Якщо ви відносите Великобританію і Канаду, які теж саме закуповують цю вакцину AstraZeneca (Covishield), то це дивно виглядає.</p>
<p>Ще раз говорю: українці будуть вакцинуватись виключно безпечними вакцинами, вакцинами, які з доведеною ефективністю, безпечними і з доведеною ефективністю. Інші вакцини не будуть зареєстровані на території країни.</p>
<p>Наступне ваше питання: щодо цінових показників. Є відповідна конфіденційність договорів, яку вимагають виробники вакцин, вона розповсюджується, підкреслюю, не тільки на Україну, а на всі без виключення країни. Ви не знайдете жодної країни, яка б говорила про те, по якій ціні і в кого вони закуповують.</p>
<p>І наостанок: щодо "Спутник V". Я вже неодноразово говорив: не за яких обставин "Спутник V" не буде зареєстрована, російська вакцина, на території країни. Це перше.</p>
<p>Те, що стосується реєстрації в інших країнах, я вже говорив, в інших країнах Російська Федерація не забирала територію і не розв'язувала війну. І жодним аргументом ви мене не переконаєте зареєструвати цю вакцину. </p>
<p>Дякую.</p>
<p align=center></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>10:36:51</p>
<p>ГОЛОВУЮЧИЙ. Будь ласка, народний депутат В'ятрович Володимир Михайлович, фракція політичної партії "Європейська солідарність".</p>
<p></p>
<p>10:36:54</p>
<p>В’ЯТРОВИЧ В.М.</p>
<p>Прошу передати Федині Софії.</p>
<p></p>
<p>ГОЛОВУЮЧИЙ. Федина Софія Романівна.</p>
<p></p>
<p>10:36:59</p>
<p>ФЕДИНА С.Р.</p>
<p>Пане міністре, я от не розумію, чому ви так старанно приховуєте вартість вакцини? Все-таки це відомо по всьому світу і це кошти платників податків, кошти українців, ми маємо право знати, скільки грошей було відмито.</p>
<p>Наступне. Скільки доз вакцини довелося утилізувати у зв'язку з відмовою від вакцинування? Тому що ми знаємо, що після того, як флакон відкритий, термін дії вакцини, її придатності є дуже обмеженим.</p>
<p>Ще одне питання надходить з різних регіонів України. Чому видаються недієздатні бланки непрацездатності? Чому видають білі бланки, які не оплачуються, замість синіх, які мали б бути? І люди, вклавши купу грошей, сили і здоров'я в лікування, навіть не мають можливості отримати лікарняну компенсацію.</p>
<p>І все-таки питання до пана Прем'єра Шмигаля. Прокоментуйте, будь ласка, те, що Кропивницький апеляційний суд повернув Одеський нафтопереробний завод соратнику Януковича Курченку. Скажіть, будь ласка, які ще активи Януковича конфісковані у нього, команда Портнова, Смирнова, Зеленського планує передати назад банді?</p>
<p align=center></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>10:38:14</p>
<p>ГОЛОВУЮЧИЙ. Це питання до міністра охорони здоров'я? Я вам нагадаю, зараз запитання до міністра охорони здоров'я, запитання до Прем'єр-міністра будуть після цього. Дякую.</p>
<p>Поляков Антон Едуардович.</p>
<p></p>
<p>10:38:30</p>
<p>ПОЛЯКОВ А.Е.</p>
<p>Прошу передати слово Батенку Тарасу Івановичу.</p>
<p></p>
<p>ГОЛОВУЮЧИЙ. Не кричіть. Відповідайте, Максим Володимирович.</p>
<p></p>
<p>10:38:43</p>
<p>СТЕПАНОВ М.В.</p>
<p>Да, я відповім, відповім. На перше ваше запитання - щодо ціни на вакцину, - я вам вже ще раз говорю: жодна країна світу не говорить про те офіційно, по якій ціні вона закуповує. Це вимога відповідних виробників, це умова виробників, і ви не знайдете жодної такої інформації. Це перше. Тобто по деяких вакцинах є такі вимоги. Ми б з великим задоволенням вам розповіли, якщо б не були відповідні вимоги виробників. І це стосується питання поставок вакцин далі.</p>
<p>Щодо, ви там сказали, скільки "відмито"? Я думаю, що ви можете поспілкуватися в тому числі з деякими своїми колегами по фракції щодо взагалі процесу "відмивання" - і вам стане легше.</p>
<p>Тепер те, що стосується по дозам вакцин, я вам ще раз говорю: припиніть, будь ласка, займатися фейками, маніпуляціями і всім рештою. Давайте вакцинуємо наших громадян, давайте захистимо їх, тому що вакцина дорівнює життю. Просто велике прохання до вас не робити це.</p>
<p><i>(Шум у залі)</i></p>
<p></p>
<p>ГОЛОВУЮЧИЙ. Батенко Тарас Іванович.</p>
<p></p>
<p>10:40:06</p>
<p>БАТЕНКО Т.І.</p>
<p>Шановний міністр охорони здоров'я! Поки ви там дискутуєте, я хочу задати питання, це таке питання часу. Чи буде якісна вакцина Covishield? Яка викликає все більше і більше питань громадян. Не тільки щодо ціни, тому що є за ціною більш якісніші вакцини, як ми бачимо, з європейської практики, так ж вакцина Pfizer. Але ви знаєте, час покаже, наскільки ми зможемо врятувати людей цією вакциною, тому що втрачених людей ми не повернемо.</p>
<p>Щодо випадків побічних реакцій цієї вакцини, які це реакції та яка кількість таких випадків, ви так дуже сумбурно відповіли на це питання, узагальнюючи. І наявна інформація: чи насправді Міністерство охорони здоров'я впровадило підготовку до вакцинації, не створивши достатньої кількості мобільних бригад для проведення вакцинації?</p>
<p>І останнє. Чи планується локдаун в країні вчергове, як ще один удар по українській економіці, у зв'язку із збільшенням захворюваності в державі?</p>
<p>Дякую.</p>
<p></p>
<p>10:41:12</p>
<p>СТЕПАНОВ М.В.</p>
<p>Перше – те, що стосується вакцини. Я ще раз хочу наголосити вам, що вакцина AstraZeneca, вакцина Covishield, вакцина AstraZeneca, яка виробляється на інших підприємствах, – це одна і та сама вакцина. Якість цієї вакцини знаходиться на рівні кращих європейських світових виробників. Це перше.</p>
<p>Друге питання: щодо кількості реакцій. На 10 тисяч в нас було зафіксовано 126 реакцій - це 1,2 відсотка. Ці реакції в чому полягають? Це незначні алергічні реакції, наприклад, почервоніння шкіри в місті безпосереднього уколу або підвищення температури в людини до різних там цифр – 37, 38, ну, інколи було і 38,5, - яке тримається декілька годин. Це індивідуальні особливості кожної людини, ці реакції відбуваються на введення будь-якого імунобіологічного препарату. Вони повністю знаходяться в межах тих цифр, які є при введенні і вакцинуванні від інших хвороб.</p>
<p>Щодо введення локдауну. В нас діє адаптивний карантин. Адаптивний карантин передбачає введення "червоного" рівня епіднебезпеки на території області при перевищенні певних показників, які говорять про рівень захворюваності, рівень госпіталізації та наближення медичної системи до колапсу. Саме тому в нас і введені такі речі. На сьогоднішній день перебувають три області: Івано-Франківська, Житомирська і Чернівецька. Також є напружена ситуація в Закарпатській і Вінницькій область.</p>
<p></p>
<p>ГОЛОВУЮЧИЙ. Цимбалюк Михайло Михайлович.</p>
<p></p>
<p>10:43:11</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Насамперед я хочу подякувати всім тим медикам, які вдень і вночі на передовій борються за життя і здоров'я українців. Честь вам і хвала, і многая літа!</p>
<p>Пане міністре, фракція "Батьківщина" послідовно підтримує всі ініціативи уряду, що стосуються захисту і підтримки медиків, і не тільки медиків, а в цілому медичної галузі.</p>
<p>Запитання. Спілкуючись в регіонах, саме представників медичної спільноти цікавить чи Національна служба здоров'я продовжить і чи вистачить коштів для так званих ковідних пакетів? Для того, щоби ті медики знали про свою перспективу. Якщо потрібно продовжити або виділити додатково кошти, фракція "Батьківщина" готова підтримати. Те саме, що у вашому виступі прозвучало стосовно підвищених зарплат: давайте ці проекти законів. І фракція "Батьківщина" підтримає. Люди, ті, які працюють, мають мати достойну зарплату і захист.</p>
<p>Дякую.</p>
<p></p>
<p>10:44:22</p>
<p>СТЕПАНОВ М.В.</p>
<p>Дякую за запитання. Дякую за турботу про медичних працівників. Те, що стосується виплат, доплат по медичних працівниках, які приймають участь у лікуванні COVID-19. Ці рішення приймаються відповідно урядом за поданням Міністерства охорони здоров'я. Вони прийняті зараз, вони будуть прийматися далі. Не існує будь-яких, навіть теоретичних, не може існувати навіть теоретичних підстав, які б скасували ці доплати для наших героїв, для наших медичних працівників. Вони є зараз, вони будуть у майбутньому. І доки в нас буде тривати відповідно пандемія, доки в нас будуть тривати відповідні карантинні обмеження, вони будуть встановлюватися рішенням уряду, а Національною службою здоров'я будуть виконуватися відповідно до покладених на них функцій.</p>
<p></p>
<p>ГОЛОВУЮЧИЙ. Білозір Лариса Миколаївна.</p>
<p></p>
<p>10:45:20</p>
<p>БІЛОЗІР Л.М.</p>
<p>Шановний Максим Володимирович, до нас, народних депутатів-мажоритарників з групи "Довіра", останнім часом звертаються десятки медиків з приводу ситуації, яка склалася з Національною службою здоров'я України. Не знаю, чи ви знаєте про це, але 50 відсотків нашого населення може втратити взагалі можливість отримувати послуги на первинному і на вторинному рівні.</p>
<p>З якогось дива в умовах децентралізації, передачі майна, пандемії, проблем, які на місцях, браку коштів, НСЗУ вимагає інклюзивні вимоги до ФАПів, які знаходяться в сільських радах, де приміщення мають по вісімдесят років. Розширити, там пандуси зробити, розширити вбиральні за рахунок маніпуляційних кабінетів. Люди нажахані, люди в шоці, кажуть: що ви робите взагалі? Навіть на вторинці потрібно мільйони гривень тільки ПКД виготовити.</p>
<p>Я прошу вас втрутитись у цю ситуацію.</p>
<p></p>
<p>10:46:29</p>
<p>СТЕПАНОВ М.В.</p>
<p>Дякую вам за запитання. Ні для кого не секрет, що в нас Національна служба здоров'я інколи чудить, але все, що стосується умов укладання договорів, вони всі знаходяться під контролем, вони встановлюються Міністерством охорони здоров'я, у який спосіб будуть укладатись договори.</p>
<p>Те, що стосується доступу, безбар'єрного доступу. У вашому питанні прозвучало це питання. Більше того, ми розглядати відповідно на уряді. Було прийнято рішення, щоб по деяких позиціях відтермінувати. Тому що це просто неможливо – зробити за декілька місяців, те, що стосується всередині. Те, що стосується ззовні – пандус або інші речі щодо доступу людей з інвалідністю, – це повинно залишитись. Я думаю, тут буде ваша повна підтримка. А те, що стосується всередині, там треба більше вкладати коштів для того, щоб взагалі перебудувати це.</p>
<p>Тому все, що стосується укладання договорів, вони всі будуть укладені, укладаються зараз. І всі будуть отримувати кошти медичні заклади. І як наслідок – всі наші громадяни будуть забезпечені якісною медичною допомогою.</p>
<p>Дякую.</p>
<p></p>
<p>ГОЛОВУЮЧИЙ. Слово надається заступнику Голови Верховної Ради України Кондратюк Олені Костянтинівні.</p>
<p></p>
<p>10:48:09</p>
<p>КОНДРАТЮК О.К.</p>
<p>Доброго дня, шановний пане міністре. Ви знаєте, ми маємо вкрай низький рівень довіри до вакцинації в країні і, на жаль, і низький рівень довіри до самої вакцини, якою ви розпочали вже вакцинувати населення. А це насправді наслідок відсутності якісної інформаційної кампанії про вакцинацію як єдиного способу убезпечення життя і взагалі збереження системи охорони здоров'я у нас.</p>
<p>Я є прихильником вакцинації. Але в цей же час і непрозорий вибір вакцини, який ви проводили, тому що дуже багато плутанини є стосовно цього питання.</p>
<p>У вас є зараз можливість в принципі розвінчувати фейки довкола вакцини, яку ви привезли. Скажіть, будь ласка, чи є у вас чіткий план, стратегія комунікації для населення, для лікарів окремо, можливо, навіть роз'яснення? І який конкретно відсоток ефективності вакцини, якою ви зараз розпочали вакцинувати? Це дуже велике значення має для сьогоднішньої інформації про саму вакцинацію.</p>
<p>Дякую.</p>
<p></p>
<p>10:49:03</p>
<p>СТЕПАНОВ М.В.</p>
<p>Дякую за запитання. </p>
<p>Звичайно, ми рухаємося по відповідному плану щодо роз'яснювальної роботи, щодо підвищення рівня вакцинації. Нас у першу чергу не задовольняє той рівень охочих вакцинуватися. Згідно в тому числі соціологічних досліджень, які є, це на рівні там до 50 відсотків. Мінімальний рівень повинен бути не менше 60 відсотків для початку формування колективного імунітету. Це тільки до початку.</p>
<p>Щодо вибору вакцини. Ми живемо в такому світі, в якому не існує аптеки вакцин, куди б міг сходити міністр охорони здоров'я і купити вакцину. У нас попит на вакцину у всіх країнах світу надзвичайно високий. Зрозуміло, що ми будемо використовувати виключно вакцини ефективні, вакцини, які з доведеною ефективністю. Якщо ми говоримо про AstraZeneca (Сovishield,) вакцина, яка в нас використовується на сьогоднішній день, доведена ефективність на рівні там до 78 відсотків, така ж сама, як у AstraZeneca. Підкреслюю: це одна і та ж сама вакцина.</p>
<p>Саме з метою популяризації вакцинації, з метою розвіяння всіх тих міфів, фейків, маніпуляцій, які є, я публічно вакцинувався, Президент країни публічно вакцинувався, Головний санітарний лікар. Вчора в ефірі одного з каналів ми зробили вакцинацію в тому числі для певних громадських діячів, лідерів думок, медичних працівників, яких вже всі чудово знають в обличчя. І далі будемо продовжувати в такий же спосіб.</p>
<p>Дякую.</p>
<p></p>
<p>ГОЛОВУЮЧИЙ. Дякую, Максиме Володимировичу. Будь ласка, сідайте.</p>
<p>Запишіться на запитання від народних депутатів до Прем'єр-міністра України.</p>
<p>Чорноморов Артем Олегович.</p>
<p></p>
<p>10:51:31</p>
<p>ЧОРНОМОРОВ А.О.<b> </b></p>
<p>Доброго дня. Чорноморов Артем, 131 округ, Миколаївщина. Говорю від імені аграрного комітету щодо занепокоєння діями певних державних службовців.</p>
<p>Наприклад, нас як аграрний комітет турбують дії очільниці Держспоживслужби на засіданні аграрного комітету в цю середу. Шановна пані Могилецька, розуміючи неспроможність своїх підлеглих, зокрема одного начальника обласного ДПСС, чітко відповідати на запитання народних депутатів, дала собі змогу дуже так би мовити відповідати фальцетом та провела певну недовіру як до головуючого комітету, так і до членів аграрного комітету.</p>
<p>Тому ви вибачте, пане Прем'єр-міністр, запитання до вас. Станом на сьогодні який відсоток ветеринарних інспекторів знаходиться на держслужбі прикордонної служби?</p>
<p>Дякую.</p>
<p></p>
<p>10:52:33</p>
<p>ШМИГАЛЬ Д.А.</p>
<p>Дякую за ваше питання.</p>
<p>Я, з вашого дозволу, зразу його переадресую заступниці міністра економіки Панаіотіді Світлані Миколаївні.</p>
<p></p>
<p>10:52:43</p>
<p>ПАНАІОТІДІ С.М.</p>
<p>Доброго дня! Дякую за запитання.</p>
<p>Я думаю, що ми зможемо провести сьогодні зустріч з головою ДПСС і детальну інформацію надіслати вам у будь-який спосіб, який буде зручний для вас.</p>
<p>Якщо якісь дії були, з вашої точки зору, під час проведення засідання на тих тонах, які, на вашу думку, є неприйнятними, також готові про це проговорити.</p>
<p>Дякую дуже.</p>
<p></p>
<p>ГОЛОВУЮЧИЙ. Бакунець Павло Андрійович.</p>
<p>Кулініч Олег Іванович.</p>
<p></p>
<p>10:53:18</p>
<p>КУЛІНІЧ О.І.</p>
<p>Доброго дня, шановні колеги, шановний пане Голово, шановний Кабінет Міністрів! Денис Анатолійович, конкретно до вас запитання. Я робив від депутатської групи "Довіра" до вас звернення.</p>
<p>От у нас згідно плану вакцинації освітяни… згідно цього плану запланована вакцинація для працівників освіти – це вересень-жовтень. Але якраз це навчальний період. І чи планується змінити план вакцинації для освітян? Тому що в такі строки це абсолютно нереально, неправильно. І треба це зробити якомога раніше, провести відповідну роботу роз'яснювальну, і треба це зробити вчасно. Тому що безліч звернень до всіх депутатів нашої групи якраз стосовно цього питання. Дайте, будь ласка, відповідь.</p>
<p>Дякую.</p>
<p></p>
<p>10:54:12</p>
<p>ШМИГАЛЬ Д.А.</p>
<p>Дякую, Олег Іванович.</p>
<p>Однозначно, що у нас освітяни входять в другий етап вакцинації, тобто вересень-жовтень. Звісно, це вже задалеко, і зараз я передам слово міністру охорони здоров'я. Але хочу вас запевнити, що це однозначно почнеться скоріше.</p>
<p>Прошу передати Максиму Володимировичу Степанову.</p>
<p></p>
<p>10:54:35</p>
<p>СТЕПАНОВ М.В.</p>
<p>Дякую. Те, що стосується вакцинації, в тому числі освітян, і це для нас дійсно теж є таким надпріоритетом, я ще раз хочу наголосити, що ми свідомо не ставили відповідні дати щодо початку тих чи інших етапів вакцинації. Чому? Тому що згідно нашої стратегії каскадного розгортання всіх цих речей, коли, наприклад, буде другий етап при ввезенні відповідних обсягів вакцини, ми відразу будемо підключати третій етап, потім так само четвертий етап.</p>
<p>І зрозуміло, що те, що стосується освітян, ми повинні це зробити до початку нового навчального року. Так ми і плануємо робити.</p>
<p></p>
<p>ГОЛОВУЮЧИЙ. Колтунович Олександр Сергійович.</p>
<p></p>
<p>10:55:25</p>
<p>КОЛТУНОВИЧ О.С.</p>
<p>Дякую, вельмишановний пане Голово.</p>
<p>В мене буде запитання до пана Прем?єр-міністра. Щойно ваш міністр, що доповідав з трибуни, так мимоволі поставив на розтяжку весь Кабмін. Він, очевидно, не знає, що ми купили в минулому році товарів від нашого східного сусіда на 4,5 мільярда доларів, а це і 100 відсотків імпорту скла, це електроенергія, нафтопродукти тощо.</p>
<p>Так от, у мене запитання: хто не щирий і хто маніпулює даними? Коли ми ставимо… Чому уряд ставить цінність людського життя нижче, ніж власні енергетичні, наприклад, інтереси? Це перше.</p>
<p>А друге запитання, яке в мене стосується уже безпосередньо фінансових питань і вашого відомства, щодо збільшення державного боргу.</p>
<p>Коли приходила ваша команда, був у вас держборг 82 мільярди доларів, зараз він - 91, плюс 9 мільярдів доларів. Коли ви повернете ці кошти і коли ви почнете його зменшувати від показників приходу Зеленського до влади, а це позначка 82 мільярди доларів?</p>
<p>Дякую. І прошу відповісти на обидва запитання.</p>
<p><b> </b></p>
<p>10:56:30</p>
<p>ШМИГАЛЬ Д.А.</p>
<p>Стосовно вакцини "Спутник V" підтримую відповідь міністра, повністю з нею згоден і не маю що доповнити.</p>
<p>Стосовно вашого питання щодо державного боргу. Станом на початок минулого року сума державного боргу офіційно була близько 85 мільярдів доларів еквівалент, це суверенний сукупний державний борг. Станом на кінець січня сума державного боргу складає 90 мільярдів доларів в еквіваленті.</p>
<p>Повністю всі параметри бюджету, дефіциту державного бюджету, позик, які планувалося взяти в минулому році, були дотримані і відповідно це є природне зростання суми державного боргу. Вона знаходиться в параметрах і в межах припустимих, погоджених всіма міністерствами, всіма нашими міжнародними партнерами, прийнятна для міжнародних інвесторів і не виходить за межі сум, які неприпустимі чи які ускладнюють обслуговування державного боргу.</p>
<p>Попрошу доповнити, якщо є доповнення, міністра фінансів. Прошу, Сергій Михайлович.</p>
<p></p>
<p>10:57:43</p>
<p>МАРЧЕНКО С.М.</p>
<p>Я хочу тільки додати, що в нас плановий дефіцит бюджету минулого року був 7,5 відсотка, фактичний дефіцит, який склався, – 5,3. Тобто ми мали змогу більше навіть зекономити, не запозичувати надмірно в минулому році.</p>
<p>Дякую.</p>
<p></p>
<p>ГОЛОВУЮЧИЙ. Осадчук Андрій Петрович.</p>
<p></p>
<p>10:58:07</p>
<p>ОСАДЧУК А.П.</p>
<p>Будь ласка, слово Галині Васильченко. Дякую.</p>
<p></p>
<p>ГОЛОВУЮЧИЙ. Васильченко Галина Іванівна.</p>
<p></p>
<p>10:58:15</p>
<p>ВАСИЛЬЧЕНКО Г.І.</p>
<p>Галина Іванівна Васильченко, фракція "Голос". Моє запитання буде до Прем’єр-міністра та міністра фінансів.</p>
<p>Шановні колеги, у жовтні минулого року, коли відбулися місцеві вибори та по всій території України створилися об'єднані територіальні громади, все частіше з боку уряду, Президента, представників монобільшості лунають заяви про те, що громади мають бути фінансово спроможними і ми маємо їм всілякими зусиллями цьому допомагати.</p>
<p>Так от, я зі свого боку зареєструвала відповідний законопроект №5066, яким передбачаю збільшити відсоток зарахування ПДФО в громади з 60 до 65 відсотків. Скажіть, будь ласка, яка ваша позиція, яка позиція пана міністра фінансів? А також чому бюджетний комітет досі не розглядає це питання?</p>
<p>Дякую.</p>
<p></p>
<p>10:59:19</p>
<p>ШМИГАЛЬ Д.А.</p>
<p>Дякую. Загальна інформація. В цьому році бюджет місцевих громад найбільший, він великий як ніколи – 509 мільярдів гривень. Це сукупний бюджет місцевих новостворених громад.</p>
<p>Стосовно стратегії подальшої, прошу міністра фінансів доповнити.</p>
<p></p>
<p>10:59:39</p>
<p>МАРЧЕНКО С.М.</p>
<p>Дякую за запитання.</p>
<p>В частині перерозподілу ПДФО між державним і місцевим бюджетом - це можна дискутувати. Тому що фактично ми можемо поставити питання з точки зору ефективності використання коштів, залишків коштів на рахунках окремих місцевих бюджетів. Але в цілому ми розуміємо, підтримуємо реформу децентралізації. Готовий це питання обговорювати.</p>
<p>Дякую.</p>
<p></p>
<p>ГОЛОВУЮЧИЙ. Копитін Ігор Володимирович.</p>
<p></p>
<p>11:00:13</p>
<p>КОПИТІН І.В.</p>
<p>Дякую. Прошу передати слово Михайлюк Галині.</p>
<p></p>
<p>ГОЛОВУЮЧИЙ. Ще раз.</p>
<p></p>
<p>КОПИТІН І.В. Михайлюк.</p>
<p></p>
<p>ГОЛОВУЮЧИЙ. Михайлюк Галина Олегівна.</p>
<p></p>
<p>11:00:21</p>
<p>МИХАЙЛЮК Г.О.</p>
<p>Доброго дня, шановні колеги! Моє питання до міністра економіки і воно стосується модернізації Конвенції між СРСР та Урядом Японії щодо уникнення подвійного оподаткування щодо податків на прибутки 1986 року. Це один із 75 документів аналогічного характеру, що укладені між Україною та іншими країнами, і це одна з трьох угод, які були укладені ще за часів УСРР, яка не зазнала змін, що неприпустимо хоча б тому, що новітні угоди, наприклад, з Великою Британією та іншими країнами більш деталізовані і в цілому відповідають статусу України як сучасної капіталістичної держави.</p>
<p>У зв'язку з цим у мене питання. Чи є у міністра економіки плани щодо внесення змін в цю угоди, чи є бажання укладати нову угоду? Якщо так, то чи могли б ви надати деталі контактної особи, з якою можна вести переговори щодо цього питання.</p>
<p>Дякую.</p>
<p></p>
<p>11:01:24</p>
<p>ПАНАІОТІДІ С.М.</p>
<p>Дуже вам дякую за запитання.</p>
<p>Так, ми зараз працюємо над оновленням абсолютно всього, що стосується міжнародки. Стосовно контактної особи – це торговий представник, заступник міністра економіки Тарас Качка. Ви можете зв'язатись з ним щодо всієї актуальної інформації по актуалізації всіх міжнародних угод.</p>
<p>Дуже дякую.</p>
<p></p>
<p>ГОЛОВУЮЧИЙ. Колебошин Сергій Валерійович.</p>
<p></p>
<p>11:01:46</p>
<p>КОЛЕБОШИН С.В.</p>
<p>Прошу передати слово народному депутату Фрісу Ігорю Павловичу.</p>
<p></p>
<p>ГОЛОВУЮЧИЙ. Фріс Ігор Павлович.</p>
<p></p>
<p>11:01:53</p>
<p>ФРІС І.П.</p>
<p>Шановний Денис Анатолійович, добрий день ще раз! Маю два питання до вас.</p>
<p>Ви знаєте, зараз під стінами Верховної Ради стоїть Івано-Франківський національний драматичний театр, який щойно відіграв спектакль в Сєвєродонецьку перед нашими атошниками і зараз їде в Чорнобиль. Хотілося б задати таке питання вам.</p>
<p>18 лютого 2019 року Указом Президента України Франківський драматичний театр отримав статус національного і, по ідеї, мав би в подальшому бути включеним в Постанову Кабінету Міністрів № 413 (від 03.04.2006 року), що би забезпечило можливість додаткових надходжень і індексації заробітної плати працівникам і акторам даного театру.</p>
<p>Вони неодноразово зверталися до вас з цим питанням в частині того, щоб їх включили в цю постанову і вони отримували ці кошти, але два роки це питання не розглядається. Дуже вас прошу дати відповідь на це питання, коли воно буде вирішене? Це перше.</p>
<p>І друге – сиротинець в Долині. Напевно, ви знаєте цю проблему. Івано-Франківська обласна рада прийняла питання про його закриття, діти залишились на вулиці. Хто за це має відповідати держава чи ОТГ?</p>
<p>Дякую.</p>
<p></p>
<p>11:03:01</p>
<p>ШМИГАЛЬ Д.А.</p>
<p>Я попрошу на першу частину питання відповісти міністра культури Ткаченка Олександра Владиславовича.</p>
<p></p>
<p>11:03:09</p>
<p>ТКАЧЕНКО О.В.</p>
<p>Добрий день, колеги! Ми знаємо цю проблему. На жаль, статус національного не співвідноситься обов'язково з індексацією, коли мова йде про комунальну власність чи власність місцевих громад. В даному випадку ми можемо якимось чином повпливати, і ми ініціювали ці зміни, але, на жаль, мова йде про спроможність коштів обласного бюджету.</p>
<p></p>
<p>11:03:50</p>
<p>ШМИГАЛЬ Д.А.</p>
<p>І там друге питання було. На другу частину також попрошу відповісти - це по сиротинцю. Якщо він належав місцевій громаді, звичайно, це питання до місцевої громади. Область, до області, до обласного бюджету, до області, тобто це на обласному рівні необхідно вирішувати.<b> </b></p>
<p></p>
<p>ГОЛОВУЮЧИЙ. Мороз Володимир Вікторович.</p>
<p></p>
<p>11:04:01</p>
<p>МОРОЗ В.В.</p>
<p>Мороз Володимир, 59 округ, Донеччина. Шановний Прем'єр-міністр, у мене дуже важливе запитання для вас, і взагалі хто може відповісти мені на питання таке.</p>
<p>Була постанова Кабміну 767 по компенсації зруйнованого житла. До мене в одному місті Мар'янка, де йдуть бойові дії, звернулося біля 200 сімей за зруйнованим житлом. Проблема в чому. Є у людей акти зруйнованого житла, вони їх сьогодні приносять, їм кажуть, що вони не актуальні, це акти обстеження 2014-2016 років. Сьогодні не можуть вийти комісії працювати на місце, бо кажуть, що це небезпечно. Я думаю, що там треба попрацювати, бо люди 7 років живуть як безхатченки.</p>
<p></p>
<p>11:05:14</p>
<p>ШМИГАЛЬ Д.А.</p>
<p>Прошу віце-прем'єр-міністра - міністра Міністерства реінтеграції тимчасово окупованих територій Олексія Резнікова відповісти.</p>
<p></p>
<p>11:05:23</p>
<p>РЕЗНІКОВ О.Ю.</p>
<p>Шановний народний депутат, дякуємо вам за небайдужість. Ми знаємо цю проблему. На сьогоднішній день виділені кошти на субвенцію якраз для компенсації зруйнованого житла, працюють, ви знаєте, відповідні комісії за участю органів місцевого самоврядування. Якщо там дійсно є проблеми несприйняття документів, я буду вас просити персонально, якщо можна, з вами разом зустрінемося, проговоримо персонально ситуацію. Я обіцяю вам особисто втрутитися і ми з вами разом знайдемо рішення.</p>
<p>Дякую.</p>
<p></p>
<p>ГОЛОВУЮЧИЙ. В'ятрович Володимир Михайлович.</p>
<p></p>
<p>11:05:53</p>
<p>В’ЯТРОВИЧ В.М.</p>
<p>Прошу передати слово Іванні Климпуш-Цинцадзе.</p>
<p></p>
<p>ГОЛОВУЮЧИЙ. Климпуш-Цинцадзе Іванна Орестівна.</p>
<p></p>
<p>11:05:59</p>
<p>КЛИМПУШ-ЦИНЦАДЗЕ І.О.</p>
<p>Шановний Прем'єр-міністре, фракція "Європейська солідарність" із Закарпатської облради вже звернулася до вас з негайною вимогою ввести жорсткі карантинні обмеження на Закарпатті для того, щоб не допустити колапсу медичної системи там і зреагувати на поширення коронавірусу, і поширення смертності від коронавірусу. Коли уряд планує ухвалити це рішення? Чи ви чекаєте, поки пройде футбольний матч, і після того будемо мати черговий сплеск на Закарпатті?</p>
<p>Друге питання. Ваша розпіарене підвищення зарплат для освітян виявилось абсолютною фікцією. Тому що, якщо ви дозволяєте платити престиж-вчителям від 5 до 30 відсотків – це означає, що освітньої субвенції, на жаль, не на всіх педагогічних працівників вистачає. І зарплати багатьох освітян, на жаль, насправді понизились з нового року.</p>
<p>І третє питання. Чому ви все-таки повернули завод Курченку? І що ще плануєте повернути банді Януковича?</p>
<p>Дякую.</p>
<p></p>
<p>11:07:16</p>
<p>ШМИГАЛЬ Д.А.</p>
<p>Отже, на першу частину, по Закарпаттю, попрошу міністра охорони здоров'я відповісти, по вчителям – міністра освіти.</p>
<p></p>
<p>11:07:21</p>
<p>СТЕПАНОВ М.В.</p>
<p>Те, що стосується Закарпаття. Я і під час свого виступу говорив, що на Закарпатті дійсно достатньо напружена ситуація. Згідно тих показників, тих критеріїв, які існують, як тільки вони перевищать ті наші критерії, які на сьогоднішній день є, відразу буде введено… будуть збори комісії ТЕБ та НС, незалежно це буде субота чи неділя, і буде введений "червоний" рівень епіднебезпеки.</p>
<p>Те, що стосується, наприклад, по завантаженню ліжок. На сьогоднішній день там 63,6 відсотка по завантаженості ліжок. Виходячи з прогнозів і того, що відбувається я думаю, що найближчим часом може таке статися, що вони перейдуть на "червоний" рівень епіднебезпеки.</p>
<p></p>
<p>11:08:14</p>
<p>ШКАРЛЕТ С.М.</p>
<p>Доброго дня, шановні колеги, стосовно надбавки "за престиж" можу чітко сказати, що вона має стимулюючий характер, від 5 до 30 відсотків. І на сьогодні жодних підстав казати, що є обмеження щодо освітньої субвенції, немає. Якщо є такі випадки, прошу направити відповідне депутатське звернення до Міністерства освіти і науки.</p>
<p>Дякую.</p>
<p></p>
<p>ГОЛОВУЮЧИЙ. Кулініч Олег Іванович.</p>
<p></p>
<p>11:08:38</p>
<p>КУЛІНІЧ О.І.</p>
<p>Прошу передати слово Кучеру Миколі Івановичу.</p>
<p></p>
<p>ГОЛОВУЮЧИЙ. Кучер Микола Іванович.</p>
<p></p>
<p>11:08:45</p>
<p>КУЧЕР М.І.</p>
<p>Шановний Денис Анатолійович, скажіть, будь ласка, чи знаєте ви ситуацію, яка склалася в публічному акціонерному товаристві "Державна продовольчо-зернова корпорація"? Чи знаєте ви, що з півтора мільйона кредиту, який наданий Експортно-імпортним банком Китаю, 800 мільйонів вже немає? Чи знаєте ви, що з цих 800 мільйонів ми будемо платити як платники податків? Чи знаєте ви, що на осінь компанія буде банкротом?</p>
<p>І в мене питання. Чи займається уряд питанням не стільки цієї компанії, скільки тої великої і довгої афери, яка вже існує десяток років по розкраданню ось цього кредиту?</p>
<p>Дякую.</p>
<p></p>
<p>11:09:32</p>
<p>ШМИГАЛЬ Д.А.</p>
<p>Ситуація, звичайно ж, для уряду не нова, ми нею займаємося. Я зараз попрошу заступницю міністра економіки доповнити по цій ситуації, але правоохоронні органи тою частиною, яку ви називаєте розкраданням, займаються, безумовно. І мають бути винесені рішення, і винні мають бути покарані, хто здійснив злочин, якщо він буде доведений.</p>
<p>Стосовно самої компанії ДПЗКУ Міністерство економіки управляє цією компанією, як і іншими компаніями в їх сфері управління.</p>
<p></p>
<p>11:10:05</p>
<p>ПАНАІОТІДІ С.М.</p>
<p>Дуже дякую за запитання.</p>
<p>Дійсно, там історично дуже багато проблем. І приблизно рік назад вся інформація, яка стосувалася історії розкрадання, всі наявні факти, які були відомі міністерству стосовно діяльності всього, що було, було направлено до правоохоронних органів. Тому, я думаю, можна направляти депутатське звернення відносно статусу того, яким чином розслідується вся наявна інформація і передана інформація Міністерством економіки</p>
<p>А стосовно кредиту, займаємося вирішенням того питання для того, щоб знайти максимально, ну, самий оптимальний спосіб і найменш вразливий для платників податків.</p>
<p>Дуже дякую.</p>
<p></p>
<p>ГОЛОВУЮЧИЙ. Соломчук Дмитро Вікторович. Крайнє запитання, після цього переходимо до роботи, повертаємося до роботи.</p>
<p></p>
<p>11:10:48</p>
<p>СОЛОМЧУК Д.В.</p>
<p>Вітаю, шановний Денис Анатолійович. Є питання. Сьогодні катастрофічна ситуація з продуктами харчування з використанням транс-жирів. 52 народних депутата від "Слуги народу" зареєстрували законопроект про заборону використання гідрогенізованої пальмової олії в шоколаді, цукерках, дитячих продуктах. Хочемо почути вашу позицію, як ви відноситесь до трансжирів і заборони їх в продуктах харчування українців?</p>
<p>Дякую.</p>
<p></p>
<p>11:11:35</p>
<p>ШМИГАЛЬ Д.А.</p>
<p>Дякую за ваше питання.</p>
<p>Стосовно турботи про здоров'я нації, звичайно, там якщо мова йде про трансжири чи будь-які інші шкідливі речовини, які перевищують норми, такі продукти в Україні мають бути заборонені. Відповідно Служба захисту прав споживача працює, відслідковує. Звичайно, запровадження стандартів, прийняття відповідного законодавства, стандартів європейського рівня по безпеці харчових продуктів, ХАССП так званий – це стандарт в цивілізованих країнах світу, звичайно, ці речі треба продовжувати запроваджувати, так як воно і відбувається, контроль якості має відбуватися. І запровадження нового сучасного законодавства, звичайно, уряд буде підтримувати, яке буде стосуватися покращення якості харчових продуктів.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, час на запитання вичерпаний. Давайте подякуємо пану Прем'єр-міністру, шановним членам уряду. Вітаю вас! Дякую. Бажаю успіхів.</p>
<p>Шановні колеги, переходимо... Надійшла заява про перерву із заміною на виступ. Будь ласка, запросіть народних депутатів до зали.</p>
<p>Включіть мікрофон, будь ласка.</p>
<p></p>
<p>11:13:06</p>
<p>ЛЕРОС Г.Б.</p>
<p>Шановні народні депутати, шановні українці! Зараз я вам розповім хронологію подій. На минулому тижні я затримав групу співробітників СБУ, які проводили слідкування за мною, систематичне слідкування. На початку цього тижня деякі невідомі люди розкинули по квартирам моїх сусідів якісь листівки, які компрометують від мого імені мене. А вчора співробітник Служби безпеки України почав телефонувати моїм сусідам і – увага! – запрошувати їх на допит в ДБР. Служба безпеки України дзвонить моїм сусідам і запрошує їх в ДБР.</p>
<p>То що я сьогодні зранку зробив? Я взяв ці два телефони у сусідів і на гучномовці подзвонив спочатку співробітнику Служби безпеки України, а потім – співробітнику ДБР, і записав це все на відео. І зараз я викладу це в мережу.</p>
<p>Хочу звернутися до пана Єрмака і сказати, що за це політичне переслідування він буде відповідати персонально. І це все лежить виключно на Зеленському.</p>
<p>І наостанок. Пане Єрмак, хочу вам нагадати вже вислів українського класика сучасності у цьому жанрі Геннадія Москаля: "… тобі в рота, а не щоб я замовк".</p>
<p></p>
<p>ГОЛОВУЮЧИЙ. Шановні колеги, повертаємося до роботи. Будь ласка, займіть свої місця.</p>
<p>Було звернення декількох депутатських фракцій та груп з пропозиціями щодо зміни порядку сьогоднішньої роботи. Є пропозиція наступна: з 12-ї до 12:30 зробити оголошення запитів замість перерви, після цього працюємо до першої і без "Різного" сьогодні. Немає заперечень? Я зараз поставлю цю пропозицію на голосування і прошу її підтримати. З 12-ї до 12:30 буде оголошення запитів, депутатських запитів. З 12:30 до першої… Ні, виступи… вибачте, розгляд питань, і сьогодні без "Різного". <i>(Шум у залі)</i><b> </b></p>
<p>Ні. Навпаки заперечують деякі наші колеги.</p>
<p>Ставлю на голосування ту пропозицію, яка була тільки що озвучена: з 12-ї до 12:30 оголошення запитів, після цього ще 30 хвилин – розгляд питань порядку денного і закриваємо пленарне засідання. Готові? Готові голосувати? Будь ласка, нагадую про голосування із застосуванням сенсорної кнопки. Готові голосувати?</p>
<p>Прошу підтримати та проголосувати.</p>
<p></p>
<p>11:17:19</p>
<p>За-238</p>
<p>Рішення прийнято.</p>
<p>Шановні колеги, і перед тим, як повернутися до розгляду питань порядку денного, я від себе особисто, від колег хотів би привітати всіх з прийдешнім святом - з 8 березня! <i>(Оплески)</i> Бажаю вам здоров'я! Бажаю вам наснаги! Бажаю вам залишатися такими квітучими, щасливими, щоб кожний день у вашому серці була весна! Щоб ви завжди відчували повагу, відчували любов, і у вашому житті завжди було повне відчуття щастя. Вітаю вас! Вітаю всіх, хто сьогодні працює в цьому залі, колеги! І вітаю всіх, хто нас сьогодні дивиться, з прийдешніми святами!</p>
<p>Шановні колеги, вам запропонований до розгляду проект Закону про внесення змін до Закону України "Про місцеві державні адміністрації". Пропонується розглянути це питання за скороченою процедурою. Готові голосувати? Прошу підтримати та проголосувати.</p>
<p></p>
<p>11:18:43</p>
<p>За-209</p>
<p>Рішення прийнято.</p>
<p>До слова запрошується заступник міністра розвитку громад та територій Негода В'ячеслав Андронович.</p>
<p></p>
<p>11:19:01</p>
<p>НЕГОДА В.А.</p>
<p>Доброго дня! Шановний пане Голово, шановні народні депутати, станом на сьогодні законодавством України не врегульоване одне з важливих питань, яке стосується призначення тимчасово виконуючих обов'язки голови місцевої державної адміністрації у разі одночасної тимчасової втрати працездатності як головою адміністрації, його першим заступником і заступниками у зв'язку із СOVID-19. На жаль, подібні випадки в нас уже були, і це викликало серйозні проблеми в діяльності місцевих державних адміністрацій.</p>
<p>З метою вирішення зазначеної проблеми урядом розроблено проект закону, який подано на ваш розгляд. Проектом закону пропонується доповнити розділ VII "Заключні положення" Закону "Про місцеві і державні адміністрації" положенням щодо можливості покладення обов'язків голови місцевої державної адміністрації за його рішенням на керівника апарату місцевої державної адміністрації, а у разі відсутності такої посади – на заступника керівника апарату, а у разі і його тимчасової відсутності – на керівника самостійного структурного підрозділу апарату місцевої державної адміністрації. Про це рішення місцева державна адміністрація, передбачено в проекті закону, повинна проінформувати Кабінет Міністрів та Офіс Президента України.</p>
<p>Також у законопроекті передбачено, що тимчасове виконання обов'язків голови місцевої державної адміністрації припиняються в день відновлення працездатності голови місцевої державної адміністрації.</p>
<p>Прийняття цього закону дозволить забезпечити безперервність діяльності місцевих державних адміністрацій.</p>
<p>Прошу підтримати. Дякую.</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова підкомітету Комітету з питань організації державної влади, місцевого самоврядування, регіонального розвитку та містобудування Безгін Віталій Юрійович.</p>
<p></p>
<p>11:21:08</p>
<p>БЕЗГІН В.Ю.<b> </b></p>
<p>Доброго дня, шановна президія, шановні колеги! 2 грудня Комітет з питань організації державної влади, регіонального розвитку та містобудування розглянув на своєму засіданні законопроект номер 4290, поданий Кабінетом Міністрів України.</p>
<p>Проектом пропонується передбачити механізм заміщення голови, його першого заступника і заступників голови місцевої державної адміністрації у випадку їх одночасної втрати працездатності через COVID. Скажу відверто, що на комітеті була непроста дискусія з приводу цього законопроекту, оскільки, з одного боку, ми розуміємо, що виконавча влада і її гілки не можуть бути паралізовані у випадку масової хвороби. З іншого боку, достатньо суперечливою є норма, коли відповідні повноваження покладаються на керівника Апарату.</p>
<p>Тому, заслухавши інформацію, комітет ухвалив рекомендувати Верховній Раді України відповідно до пункту 1 частини першої статті 114 Регламенту проект Закону України про внесення змін до Закону України "Про місцеві державні адміністрації" (№ 4290) за наслідками розгляду в першому читанні рекомендувати за основу.</p>
<p>Також комітет вирішив звернутися до Голови Верховної Ради з пропозицією оголосити про необхідність внесення пропозицій і правок щодо виправлень, уточнень, усунень помилок та/або суперечностей у тексті закону, які в першому читанні, та відповідають предмету правового регулювання даного законопроекту відповідно до частини першої статті 116 Регламенту.</p>
<p>Тому пропозиція комітету підтримати за основу. Прошу підтримати.</p>
<p></p>
<p>ГОЛОВУЮЧИЙ. Будь ласка, запишіться: два – за, два – проти на виступи від депутатських фракцій та груп.</p>
<p>Цимбалюк Михайло Михайлович.</p>
<p>Соболєв Сергій Владиславович.</p>
<p></p>
<p>11:23:14</p>
<p>СОБОЛЄВ С.В.</p>
<p>Шановні колеги, взагалі унікальний законопроект. Тобто якщо COVID, то можна міняти, а якщо не COVID, не дай боже, автокатастрофа, не дай боже, інша хвороба, то тоді що, будемо ухвалювати новий закон?</p>
<p>Друге питання. А які повноваження йому передаються? Згідно з вчорашнім голосуванням, яке пройшло в два голоси з трудом в залі, не дай боже воно пройде в остаточній редакції, цей виконуючий обов'язки буде мати право зупиняти рішення міських рад? Наприклад, Запорізької, Дніпровської, Миколаївської, Львівської, Івано-Франківської. Я не знаю, треба якось же слідкувати за технікою подачі законодавчих ініціатив.</p>
<p>На мій погляд, якщо ми хочемо вирішити кардинально це рішення, треба виконати обіцянку Президента Порошенка і Президента Зеленського - і на кінець-то зробити виконкоми обласних рад, районних рад, і ніяких питань взагалі не буде.</p>
<p>А то так: коли треба порушити Конституцію, то в частині зупинення рішень ми її порушуємо, а дати право на кінець-то людям, яких обрали, обрати собі виконавчі органи, які будуть регулювати питання бюджету, управлінської діяльності на цій території, – це нікого не цікавить.</p>
<p>Наша фракція не буде голосувати за цей абсурд. Дякую.</p>
<p></p>
<p>ГОЛОВУЮЧИЙ. Білозір Лариса Миколаївна.</p>
<p></p>
<p>11:24:52</p>
<p>БІЛОЗІР Л.М.</p>
<p>Шановні колеги! Лариса Білозір, депутатська група "Довіра", Вінниччина. Цим законопроектом пропонується передача повноважень керівника МДА у разі хвороби COVID першому заступнику, потім заступнику, потім керівнику апарату, в разі тимчасової відсутності – на заступника керівника апарату. Тут є певна юридична колізія, враховуючи ієрархію посад, ступінь впливу посадової посади, як її призначають і їх міра відповідальності. Тому що керівник МДА призначається КМУ, а потім поручає вже, знаєте, зовсім там заступнику керівника апарату. І в цій частині це, здавалось би, точкова норма, але вона буде формувати корупційні і політичні ризики.</p>
<p>У нас цим COVID прикривають все те свавілля, яке у нас трапляється в країні. Взяли скасували законом ще в березні ковідні закупівлі через тендерну процедуру – розікрали вже мільярди. Уявіть, 133 тисячі процедур на 28 мільярдів гривень купується без ProZorro, без конкурсної процедури.</p>
<p>Я зареєструвала цей законопроект ще в червні, і всі кажуть "за". І все робиться для того, щоб він не виносився. Уже прописала для перегляду, що давайте зробимо спрощену процедуру на 2 тижні. Ні, далі крадуть гроші, і крадуть у великих масштабах. І у нас весь "бєспрєдєл", все свавілля цим прикривають. Конкурси повідміняли, зараз тут хочуть, щоби не зрозуміло хто очолював і керував. Я розумію, благі наміри, але в нас, на жаль, це використовується в корисливих цілях і це може спровокувати і корупцію і зловживання.</p>
<p>Група "Довіра" за цей законопроект голосувати не буде.</p>
<p></p>
<p>ГОЛОВУЮЧИЙ. Князевич Руслан Петрович.</p>
<p></p>
<p>11:27:07</p>
<p>КНЯЗЕВИЧ Р.П.</p>
<p>Шановні колеги, ну, чесно кажучи, я коли почитав законопроект, я спочатку не повірив, ну, не може бути такого, щоб Кабінет Міністрів вносив такий законопроект. Ми ж розуміємо, що він надуманий. Після року пандемії в нас, виявляється, гіпотетично може виникнути така ситуація, тоді, коли вже фактично всі перехворіли, в тому числі глави адміністрацій. І якщо би це було так нагально, то чого його півроку не приймали, він у вас лежав у парламенті, такий супернагальний законопроект? Та вже скоро дійдете до того, що на технічних працівниках буде відповідальність виконання повноважень голів місцевих адміністрацій.</p>
<p>Але коли я дочитав законопроект до кінця, я зрозумів, в чому суть законопроекту. Там тихенько вкінці написано, що про це мають прозвітувати відповідні адміністрації. Перед ким, як ви думаєте? Перед Офісом Президента. Це з яких пір Офіс Президента – це в нас орган виконавчої влади? Бо я нагадую для тих, хто забув в Кабінеті Міністрів, що ви підзвітні і підконтрольні, відповідно до Конституції, щодо відповідно органів виконавчої влади вищого рівня. Так у нас, виявляється, Офіс Президента – тепер вже орган виконавчої влади вищого рівня?</p>
<p>Друзі, ну, я вже, чесно кажучи, втомився шукати неконституційні речі в тих законопроектах, які подаються Кабінетом Міністрів, особливо в частині місцевих державних адміністрацій. І це жахливий приклад, який вони показують нам. Але давайте відверто казати, ми теж показуємо їм не дуже добрі приклади. Скажіть, будь ласка, чому до цих пір (я щойно перевірив) у нас голосує, наприклад, картка голови Черкаської обласної державної адміністрації, чи принаймні вона є? Чому до цих пір ця особа, її повноваження не припинені?</p>
<p>Давайте зараз поставимо це на голосування, припинимо, і тоді це буде добрий приклад для Кабміну, тоді ми можемо мати моральне право критикувати їх за такі речі.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шуфрич Нестор Іванович.</p>
<p></p>
<p>11:28:50</p>
<p>ШУФРИЧ Н.І.</p>
<p>Дякую, шановний Голово.</p>
<p>Від себе особисто і від всієї фракції приєднуюсь до слів вітання щодо наших колег, чудових наших (як би там не говорили) жінок-колег у Верховній Раді України, вітаємо всіх жінок в Україні. Хочу вам сказати: ви знаєте, з вами не завжди дуже просто, але без вас, визнаємо, ніяк. І все, що ми, чоловіки, робимо, робимо заради вас.</p>
<p>Щодо законопроекту, який запропоновано, хочу вас сказати: ну, Конституція, ну є така книга, звертайтесь до неї. Я розумію, що вона вже у нас відібрана з усіх національних бібліотек, з Офісу Президента, але хотілось би, щоб принаймні у Верховній Раді України книга під назвою "Конституція України" працювала.</p>
<p>Але у мене викликало здивування інше – предмет цього закону. Рік після того, як нас косить COVID, буквально косить, ми починаємо врегульовувати питання: я що робити, якщо заболіли керівник, перший заступник і заступники голів місцевих державних адміністрацій?</p>
<p>У мене виникає одне логічне питання: а как они год прожили? Невже COVID прийшов тільки зараз в нашу країну?</p>
<p>У мене таке враження, що тут щось міняється в голові у влади. Нещодавно ми говорили, що COVID немає, що ми все подолали, що все вже позаду і ми найкращі в подоланні COVID. А зараз нам треба вигадувати новели: як працювати керівникам місцевих державних адміністрацій в умовах COVID.</p>
<p>Так вы определитесь? есть COVID или нет COVID. А те, що сьогодні страшна хвиля COVID, оце вже відповідальність реально влади. Тому що про COVID треба не балакати, а реально людей захищати.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, бачу "За майбутнє", бачу "Голос", "Слуга народу", після цього переходимо до голосування. Три виступи з мотивів - і переходимо до голосування.</p>
<p>Батенко Тарас Іванович.</p>
<p></p>
<p>11:31:15</p>
<p>БАТЕНКО Т.І.</p>
<p>Це добре, що ми йдемо американською моделлю демократії: коли Президент не може виконувати обов'язків, їх виконує віце-президент, коли віце-президент не може – державний секретар, коли державний секретар не може – голова Сенату, далі – Генеральний прокурор, і так до 14 коліна, міністра включно з міністром ветеранів.</p>
<p>Але нам в даному випадку з нашої практики треба було починати згори – з Президента України, і далі по тексту, хто може виконувати обов'язки. Ми йдемо з низів – голів обласних державних адміністрацій. Тут дуже обережно треба перелік просто виписувати, щоб просто ми самі з себе не сміялися, і щоб в результаті обов'язки голови обласної державної адміністрації не виконував якийсь головний бухгалтер.</p>
<p>Нам у даному випадку вважається за доцільне виписати правильно цей законопроект, але не тільки прив'язуватися до COVID хвороби, але до будь-якої надзвичайної ситуації. І щоб постійно не переписувати закон, переставити цю ситуацію з "Перехідних положень" у тіло самого законопроекту.</p>
<p>Ми підтримуємо в першому читанні з обов'язковим доопрацюванням до другого. Дякую.</p>
<p></p>
<p>ГОЛОВУЮЧИЙ. Дякую.</p>
<p>Лозинський Роман Михайлович, після цього – Микиша.</p>
<p></p>
<p>11:32:22</p>
<p>ЛОЗИНСЬКИЙ Р.М.</p>
<p>Шановні колеги, цей законопроект – це не про законодавчу роботу, це якийсь театр абсурду. У нас хочуть у цьому парламенті пропихати вічних в. о. міністрів, надавати їм неймовірні повноваження. Тепер нам хочуть, аби працівники апарату, заступники заступників, потім ще заступники, потім спеціалісти, потім головні спеціалісти приймали важливі для нашої країни рішення.</p>
<p>Шановні колеги, щонайменше так не робиться. Такий абсурд потрібно припиняти, такий абсурд потрібно викорінювати, але за такий абсурд точно не можна голосувати.</p>
<p>Тому, шановні колеги, всіх закликаю цей законопроект не підтримувати, а нашому парламенту надавати відповідні функції контролю, відповідні функції відповідальності керівникам із чіткими повноваженнями і без можливості зловживань, без можливості вічних в. о., вічних заступників, які потім керуються безпосередньо з Офісу Президента за дзвінком.<b> </b></p>
<p></p>
<p>ГОЛОВУЮЧИЙ. Шановні колеги, Микиша Дмитро Сергійович. Після цього переходимо до голосування. Запросіть народних депутатів до зали.</p>
<p></p>
<p>11:33:36</p>
<p>МИКИША Д.С.</p>
<p>Ви знаєте, я погоджуюся зі своїм колегою, якому дуже складно знайти, находити неконституційні речі там, де їх взагалі немає. А завдання стоїть – їх знайти. Я погоджуюся зі своїм колегою, що треба не говорити, а приймати.</p>
<p>Законопроект зареєстрований ще в минулому році, тому давайте ми, будь ласка, не маніпулювати, а приймати рішення. І щодо того, що буде зупинятися головою МДА рішення, повторюю ще раз, рішення буде зупиняти суд, а не голова місцевої державної адміністрації. А хто його подасть: чи сам голова, чи перший заступник, чи керівник апарату – це вже зовсім інша річ. Тому колег прошу підтримати і проголосувати.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Готові голосувати? Будь ласка, запросіть народних депутатів до зали. Займіть свої місця.</p>
<p>Готові голосувати, шановні колеги? Нагадую, що голосування відбувається з застосуванням сенсорної кнопки. Будь ласка, утримуйте її і кнопку вибору: "за", "проти" чи "утримався" до зарахування результатів. Готові?</p>
<p>Ставлю на голосування пропозицію про прийняття за основу з пропозицією комітету щодо врахування запропонованих уточнень при підготовці до другого читання згідно статті 116 Регламенту Верховної Ради України проекту Закону про внесення змін до Закону України "Про місцеві державні адміністрації" (реєстраційний номер 4290). Готові голосувати? </p>
<p>Прошу підтримати та проголосувати.</p>
<p></p>
<p>11:36:15</p>
<p>За-196</p>
<p>Рішення не прийнято.</p>
<p>Ставлю на голосування пропозицію про направлення до комітету для підготовки на повторне перше читання проект Закону про внесення змін до Закону України "Про місцеві державні адміністрації" (реєстраційний номер 4290).</p>
<p>Готові голосувати? Прошу підтримати та проголосувати.</p>
<p></p>
<p>11:36:51</p>
<p>За-211</p>
<p>Рішення не прийнято.</p>
<p>Ставлю на голосування пропозицію про повернення суб'єкту права законодавчої ініціативи на доопрацювання проект Закону (реєстраційний номер 4290).</p>
<p>Готові голосувати? Прошу підтримати та проголосувати.</p>
<p></p>
<p>11:37:26</p>
<p>За-217</p>
<p>Рішення не прийнято. Закон відхилено.</p>
<p>Наступне питання – це проект Закону про внесення змін до частини 5 статті 45 Закону України "Про запобігання корупції" щодо усунення невизначеності обов'язків членів органів адвокатського самоврядування стосовно заповнення та подання декларацій осіб, уповноважених на виконання функцій держави або місцевого самоврядування (реєстраційний номер 3602).</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>11:38:10</p>
<p>За-216</p>
<p>Рішення прийнято.</p>
<p>До слова запрошується народний депутат України Дануца Олександр Анатолійович.</p>
<p></p>
<p>11:38:23</p>
<p>ДАНУЦА О.А. </p>
<p>Шановні колеги, мною разом з іншими депутатами внесений на розгляд Верховної Ради України проект Закону про внесення змін до частини п'ятої статті 45 Закону України "Про запобігання корупції" щодо усунення невизначеності обов'язків членів органів адвокатського самоврядування стосовно заповнення та подання декларацій осіб, уповноважених на виконання функцій держави або місцевого самоврядування (законопроект номер 3602).</p>
<p>Метою законопроекту є нагальна необхідність усунення множинного трактування положень Закону України "Про запобігання корупції".</p>
<p>Невизначеність у формулюванні в підпункті "в" пункту 2 частини першої статті 3 Закону України "Про запобігання корупції" кола осіб, на яких поширюється дія цього закону, діюча редакція закону має таке формулювання щодо осіб, на яких він поширюється: "інші особи, які входять до складу конкурсних та дисциплінарних комісій, утворених відповідно до інших законів", - надає можливість двоякого трактування цієї норми та викликає обґрунтоване занепокоєння в адвокатській спільноті.</p>
<p>Адже за усіма формальними ознаками члени органів адвокатського самоврядування КДКК регіонального рівня Вищої кваліфікаційно-дисциплінарної комісії, адвокатури, які входять до складу комісій, утворених відповідно до Закону "Про адвокатуру та адвокатську діяльність", у діючій редакції Закону України "Про запобігання корупції" можуть бути віднесені до інших осіб, на яких поширюється дія цього закону.</p>
<p>А загалом на комітеті ми знайшли консенсус і одноголосно проголосували. Єдине що, ми до адвокатів додали також нотаріусів, додали аудиторів, додали ще деякі категорії, власне, які відносяться до самоврядних організацій, які не відносяться до державних фінансів. Прошу підтримати закон.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, до слова запрошується голова Комітету з питань антикорупційної політики Радіна Анастасія Олегівна.</p>
<p></p>
<p>11:40:36</p>
<p>РАДІНА А.О.</p>
<p>Доброго дня, шановні колеги! Комітет з питань антикорупційної політики розглянув запропонований законопроект і пропонує ухвалити його за основу і в цілому з урахуванням пропозицій комітету.</p>
<p>Колеги, я хочу звернути увагу, що законопроект був уточнений комітетом спільно з представниками органів адвокатського самоврядування, спільно з авторським колективом.</p>
<p>І відповідно ми пропонуємо ухвалити його в редакції, яка, з одного боку, власне, забезпечує захист членів органів адвокатського самоврядування конкурсних дисциплінарних комісій адвокатів від можливого тиску на них через неточну норму. Ми фіксуємо, що члени органів адвокатського самоврядування, кваліфікаційних дисциплінарних комісій не подають декларацію особи, уповноваженої на виконання функцій держави місцевого самоврядування. Разом із тим, колеги, законопроект у редакції комітету чітко фіксує, що члени конкурсних комісій при державних органах, члени конкурсних комісій при органах місцевого самоврядування, члени, наприклад, кваліфікаційно-дисциплінарної комісії прокурорів за квотою адвокатів – всі ці люди подають декларацію, як це зараз передбачено законом.</p>
<p>Тому, колеги, ще раз комітет рекомендує Верховній Раді ухвалити за основу і в цілому з врахуванням пропозицій комітету.</p>
<p>Дякую дуже.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, запишіться: два – за, два – проти на виступи від депутатських фракцій та груп.</p>
<p>Герус Андрій Михайлович.</p>
<p></p>
<p>11:42:21</p>
<p>ГЕРУС А.М.</p>
<p>Прошу передати слово Радіній.</p>
<p></p>
<p>ГОЛОВУЮЧИЙ. Радіній? Радіна Анастасія Олегівна.</p>
<p></p>
<p>11:42:33</p>
<p>РАДІНА А.О.</p>
<p>Колеги, я, власне, просто ще раз хочу наголосити на тому, що, ухвалюючи своє рішення по цьому законопроекту, будь ласка, звертайте увагу на рішення комітету. В рішенні комітету дуже детально опрацьована редакція, в якій ми пропонуємо ухвалити законопроект. В ній немає ані необґрунтованого звуження, ані необґрунтованого розширення переліку декларантів порівняно із тим, що є зараз, тільки усунення неточностей.</p>
<p>Дякую дуже.</p>
<p align=center></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>11:43:13</p>
<p>ГОЛОВУЮЧИЙ. Будь ласка, народна депутатка Фріз Ірина Василівна, фракція політичної партії "Європейська солідарність".</p>
<p></p>
<p>11:43:20</p>
<p>ФРІЗ І.В.<b> </b></p>
<p>Дякую.</p>
<p>Стосовно законопроекту 3602. Це цілком слушна ініціатива, яку "Європейська солідарність" також буде підтримувати. Більше того, ми наполягаємо на ухваленні її в редакції саме комітету і готові підтримати в тому числі і в цілому.</p>
<p>Але, пане Дмитре! Пане спікере! Дмитре Олександровичу! Пане спікере, дякую. Ви – друга людина за посадою в цій державі і маєте дбати про авторитет парламенту. Я хочу наголосити, що пан Скічко зареєстрований в системі, і це є неприпустимо, адже руйнує довіру і до вас як до спікера, і до парламенту в цілому.</p>
<p>Більше того, я закликаю вас більше не толерувати, коли представники виконавчої гілки влади не відповідають на питання, які їм ставлять народні депутати. Зокрема, ми не почули відповіді стосовно того, що апеляційний суд скасував спецконфіскацію Одеського нафтопереробного заводу. І не розуміємо, скільки ще буде підприємств, які були спецконфісковані в оточення Януковича, повернуті знову ж таки оточенню Януковича, зокрема Курченку.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>11:44:49</p>
<p>ГОЛОВУЮЧИЙ. Бурміч Анатолій Петрович.</p>
<p></p>
<p>11:44:51</p>
<p>БУРМІЧ А.П.</p>
<p>Прошу передати слово депутату Славицькій Антоніні Керимівні.</p>
<p></p>
<p>ГОЛОВУЮЧИЙ. Славицька Антоніна Керимівна.</p>
<p></p>
<p>11:45:00</p>
<p>СЛАВИЦЬКА А.К.</p>
<p>Доброго дня, шановні колеги! Хочу зазначити, що наша фракція буде підтримувати даний законопроект. Він насправді є доволі точковим. Разом з тим, на наше переконання, він покращує зміст Закону "Про запобігання корупції" і робить положення цього закону більш визначеними, що насправді покращує його якість.</p>
<p>Стосовно змісту положень, просто уточнюється, власне, хто з представників адвокатського самоврядування і самоврядних професій, в яких випадках подають декларацію особи, уповноважені на виконання функцій держави або місцевого самоврядування.</p>
<p>Тому, на наш погляд, цей законопроект є доречним і заслуговує на підтримку.</p>
<p>Дякую.</p>
<p><b> </b></p>
<p>ГОЛОВУЮЧИЙ. Кулініч Олег Іванович.</p>
<p>Хтось буде ще наполягати на виступах? "Батьківщина", "За майбутнє".</p>
<p>Шановні колеги, запросіть народних депутатів, через 4 хвилини голосуємо.</p>
<p>Кулініч Олег Іванович.</p>
<p></p>
<p>11:45:58</p>
<p>КУЛІНІЧ О.І.</p>
<p>Прошу передати слово Миколі Бабенку.</p>
<p></p>
<p>ГОЛОВУЮЧИЙ. Я не чую, кому?</p>
<p></p>
<p>КУЛІНІЧ О.І. Миколі Бабенку.</p>
<p></p>
<p>ГОЛОВУЮЧИЙ. Микола Бабенко, включіть, будь ласка, мікрофон.</p>
<p></p>
<p>11:46:07</p>
<p>БАБЕНКО М.В.</p>
<p>Шановні колеги! Депутатська група "Довіра", так само, буде підтримувати даний законопроект за основу. Повністю погоджуємося з усіма попередніми виступаючими, даний закон, законопроект хоч є і невеличким, проте знімає правову невизначеність в певних випадках стосовно адвокатів, тому що у певних випадках адвокати сьогодні не розуміють, чи повинні вони подавати декларацію у НАЗК, чи не повинні. Даним законопроектом ми знімаємо дане питання.</p>
<p>Закликаю всіх голосувати за даний законопроект. Дякую.</p>
<p></p>
<p>ГОЛОВУЮЧИЙ. Дякую.</p>
<p>Власенко Сергій Володимирович, після цього – Батенко. Після цього переходимо до голосування. Будь ласка, запросіть народних депутатів до зали.</p>
<p></p>
<p>11:46:56</p>
<p>ВЛАСЕНКО С.В.</p>
<p>Дякую, шановний пане Голово! Декілька десятків років назад на упаковці мікрохвильових пічок почали писати, що там не можна туди пхати тварин, що там не можна сушити голову, на юридичному сленгу це називається "застереження для ідіотів". Так от, цей законопроект – це застереження для ідіотів, тому що абсолютно очевидно, що адвокати не мають ніякого відношення до виконання функцій держави або органів місцевого самоврядування, а відтак органи адвокатського самоуправління не зобов'язані заповнювати будь-які декларації.</p>
<p>Але, на жаль, практика роботи контролюючих органів у нас така, що у нас пишуться абсолютно ідіотські роз'яснення. Замість того, щоб вирішити це питання на рівні роз'яснення відповідного контрольного органу, Верховна Рада зараз змушена приймати абсолютно очевидний закон.</p>
<p>Тому, звичайно, треба його підтримати, проголосувати - і зняти це питання насправді, як і багато інших питань, зокрема декларування обміну валюти, що є абсолютною шизофренією, але ми її здійснюємо, тому що було таке роз'яснення відповідного контрольного органу. Просто треба цього не допускати і все.</p>
<p>Дякую.</p>
<p></p>
<p>ГОЛОВУЮЧИЙ. Лубінець Дмитро Валерійович.</p>
<p></p>
<p>11:48:09</p>
<p>ЛУБІНЕЦЬ Д.В.</p>
<p>Шановні колеги, шановні громадяни України. Депутатська група "Партія "За майбутнє" буде голосувати, підтримувати даний законопроект, але тільки в першому читанні. Ми виступаємо проти того, щоб ми сьогодні голосували за основу і в цілому, тому що його все ж таки потрібно доробляти. Бо якщо ми приймемо в цій редакції, в окремих випадках може призвести до довільного тлумачення положень законів органами державної влади.</p>
<p>І сама логіка. Якщо, зрозуміло, адвокати приймають участь в кваліфікаційних комісіях, оцінюють своїх колег, то їм не потрібно подавати декларації. Тим не менше, в цьому ж законі чітко прописано, якщо, умовно, той же самий адвокат буде приймати участь в кваліфікаційній комісії, яка утворена органом державної влади або місцевого самоврядування, автоматично він повинен подати декларацію. Або звільнити всіх від подачі, або всіх заставити подавати – така не дуже логічна норма.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до голосування. Запросіть народних депутатів до зали, підготуйтесь до голосування.</p>
<p>Пропозиція комітету - за основу і в цілому. Немає заперечень? <i>(Шум у залі)</i></p>
<p>Точно, за основу? Може, за основу і в цілому? Одна фракція проти.</p>
<p>Ставлю на голосування пропозицію про прийняття за основу проекту Закону про внесення змін до частини п'ятої статі 45 Закону України "Про запобігання корупції" щодо усунення невизначеності обов'язків членів органів адвокатського самоврядування стосовно заповнення та подання декларацій осіб, уповноважених на виконання функцій держави або місцевого самоврядування (реєстраційний номер 3602).</p>
<p>Готові голосувати? Готові? Прошу підтримати та проголосувати.</p>
<p></p>
<p>11:50:48</p>
<p>За-303</p>
<p>Рішення прийнято. Дякую.</p>
<p>Ставлю на голосування пропозицію. Згідно частини другої статті 116 Регламенту Верховної Ради України ставлю пропозицію про скорочення наполовину строків подачі правок та пропозицій та підготовки до другого читання законопроекту (реєстраційний номер 3602).</p>
<p>Готові голосувати? Прошу підтримати та проголосувати.</p>
<p></p>
<p>11:51:39</p>
<p>За-269</p>
<p>Рішення прийнято.</p>
<p>Шановні колеги, зараз 52 хвилини. Є пропозиція розпочати запити, тому що там 11 запитів звертаються до Президента, їх треба буде проголосувати. Не розходьтесь, будь ласка.</p>
<p>Олена Костянтинівна Кондратюк. І тоді ми повернемося до роботи о 12:22.</p>
<p align=center></p>
<p align=center>Веде засідання заступник Голови Верховної Ради України</p>
<p align=center>КОНДРАТЮК О.К.</p>
<p></p>
<p>11:52:05</p>
<p>ГОЛОВУЮЧА. Шановні колеги, доброго дня всім! До нас надійшло 11 депутатських запитів до Президента України.</p>
<p>Отже, ставиться на відкрите поіменне голосування підтримка запиту Валентина Наливайченка до Президента України щодо нагородження Гліви О.С. званням Герой України.</p>
<p>Прошу голосувати. Готові? Голосуємо, шановні колеги.</p>
<p></p>
<p>11:52:43</p>
<p>За-211</p>
<p>Ставиться на голосування рішення про направлення попередньо підтриманого депутатського запиту до Президента України.</p>
<p>Прошу голосувати.</p>
<p></p>
<p>11:53:09</p>
<p>За-254</p>
<p>Рішення прийнято. Дякую.<b> </b></p>
<p>Ставиться на відкрите поіменне голосування підтримка запиту Валентина Наливайченка та Олексія Кучеренка до Президента України щодо фактів зловживання посадовими особами ДП "НАЕК "Енергоатом" у сфері безпеки атомних електростанцій.</p>
<p>Прошу приготуватися до голосування. Голосуємо.</p>
<p></p>
<p>11:53:47</p>
<p>За-225</p>
<p>Дякую. Рішення прийнято. 225 – за.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>11:54:11</p>
<p>За-224</p>
<p>На жаль, рішення не прийнято.</p>
<p>Ставиться на відкрите поіменне голосування підтримка запиту Олексія Кучеренка та Валентина Наливайченка до Президента України щодо реагування на факти порушень у діяльності АТ "НАК "Нафтогаз України", які були виявлені у 2020 році за результатами проведеної ревізії Державної аудиторської служби України.</p>
<p>Прошу приготуватися до голосування, шановні колеги. Голосуємо.</p>
<p></p>
<p>11:54:56</p>
<p>За-182</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>11:55:22</p>
<p>За-185</p>
<p>Рішення не прийнято.</p>
<p>Так, шановні народні депутати, ставиться на відкрите поіменне голосування підтримка запиту групи народних депутатів (Королевської, Солода та інших. Всього 4 депутати) до Президента України щодо виконання рішень Конституційного Суду України, якими поновлено порушені права громадян у сфері соціального захисту населення.</p>
<p>Прошу голосувати.</p>
<p></p>
<p>11:56:02</p>
<p>За-152</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України.</p>
<p>Прошу голосувати.</p>
<p></p>
<p>11:56:27</p>
<p>За-143</p>
<p>Рішення не прийнято.</p>
<p>Ставиться на відкрите поіменне голосування підтримка запиту Олександра Сухова до Президента України щодо зобов'язання керівника Луганської обласної військово-цивільної адміністрації Гайдая С.В. виконати вимоги Постанови Кабінету Міністрів України щодо облаштування пункту безкоштовного експрес-тестування на контрольному пункті в'їзду до тимчасово окупованої території Луганської області.</p>
<p>Приготуйтеся до голосування. Прошу голосувати.</p>
<p></p>
<p>11:57:13</p>
<p>За-272</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України.</p>
<p>Будь ласка, голосуємо.</p>
<p></p>
<p>11:57:39</p>
<p>За-278</p>
<p>Рішення прийнято.</p>
<p>Наступний, ставиться на відкрите поіменне голосування підтримка запиту Дмитра Лубінця до Президента України щодо недопущення подальшої розробки родовища цирконію у Маріупольському районі Донецької області.</p>
<p>Прошу голосувати.<b> </b></p>
<p><b> </b></p>
<p>11:58:14</p>
<p>За-209</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>11:58:37</p>
<p>За-213</p>
<p>Рішення не прийнято.</p>
<p>Наступний. Шановні колеги, а можна трошки тихіше в залі! Майте повагу, не тільки квітами ж вітати, а взаємоповагою якоюсь. <i>(Оплески)</i> Дякую.</p>
<p>Ставиться на відкрите поіменне голосування підтримка запиту Ігоря Гузя до Президента України щодо присвоєння звання Герой України з удостоєнням ордена Держави (посмертно) Коновальцю Євгену Михайловичу – видатному політичному та військовому діячу України.</p>
<p>Прошу приготуватись до голосування. Прошу голосувати.</p>
<p></p>
<p>11:59:30</p>
<p>За-241</p>
<p>Рішення прийнято. <i>(Оплески)</i></p>
<p>Шановні колеги, ставиться рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>12:00:00</p>
<p>За-246</p>
<p>Рішення прийнято. Будь ласка, по фракціях покажіть. Дякую.</p>
<p>Ставиться на відкрите поіменне голосування підтримка запиту Олексія Ковальова до Президента України щодо незадовільного стану дорожнього покриття автомобільної дороги загального користування місцевого значення О-221806 Геройське-Стара Збур'ївка. Прошу голосувати.</p>
<p><b> </b></p>
<p>12:00:45</p>
<p>За-152</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>12:01:10</p>
<p>За-144</p>
<p>Наступний депутатський запит. Ставиться на відкрите поіменне голосування підтримка запиту Олександра Ковальова до Президента України щодо проведення аудиту в Управлінні державної охорони України. Прошу голосувати.</p>
<p></p>
<p>12:01:39</p>
<p>За-263</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>12:02:05</p>
<p>За-270</p>
<p>Рішення прийнято.</p>
<p>Наступний запит. Ставиться на відкрите поіменне голосування підтримка запиту Оксани Савчук до Президента України щодо звільнення політв'язня Олега Приходька, якого з 9 жовтня 19-го року незаконно утримує злочинний путінський режим.</p>
<p>Прошу приготуватись до голосування. Голосуємо.</p>
<p></p>
<p>12:02:42</p>
<p>За-257</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати. </p>
<p></p>
<p>12:03:07</p>
<p>За-265</p>
<p>Рішення прийнято.</p>
<p>І останній на сьогодні запит депутатський. Ставиться на відкрите поіменне голосування підтримка запиту Олександра Аліксійчука до Президента України щодо присвоєння звання Героя України Коновальцю Євгену Михайловичу.</p>
<p>Давайте... <i>(Шум у залі)</i> Готові голосувати? Голосуємо.</p>
<p></p>
<p>12:03:46</p>
<p>За-241</p>
<p>Рішення прийнято.</p>
<p>Ставиться на голосування рішення про направлення попередньо підтриманого депутатського запиту до Президента України. Прошу голосувати.</p>
<p></p>
<p>12:04:09</p>
<p>За-236</p>
<p>Рішення прийнято.</p>
<p>Шановні колеги, ще раз нагадую, що ми в 12:20 повертаємося до роботи. Я зараз зачитую всі ваші депутатські запити, прошу поводитися трохи тихіше.</p>
<p>Отже, протягом пленарного тижня внесено 161 депутатський запит, з них до Президента України – 11, до органів Верховної Ради – 1, до Кабінету Міністрів – 81, до керівників інших органів державної влади та органів місцевого самоврядування – 52, до керівників підприємств, установ і організацій, розташованих на території України, незалежно від їх підпорядкування і форм власності – 16.</p>
<p>Депутатські запити.</p>
<p>Петра Павловського до Прем'єр-міністра України щодо отримання інформації стосовно земель сільськогосподарського призначення у державній власності.</p>
<p>Олександра Качури до міністра охорони здоров'я України щодо хвороби спінальної м'язової атрофії та надання інформації про препарати для її лікування.</p>
<p>Богдана Торохтія до Генерального прокурора щодо можливої бездіяльності правоохоронних органів.</p>
<p>Богдана Торохтія до Голови Державного агентства автомобільних доріг України щодо ремонту автомобільних доріг у Кіровоградській області.</p>
<p>Богдана Торохтія до голови правління акціонерного товариства "Українська залізниця" щодо деяких питань укрупнення центрів управління рухом поїздів.</p>
<p>Групи народних депутатів (Ткаченка, Шинкаренка та інших) до Кабінету Міністрів України щодо можливого порушення стандартів якості постачання електричної енергії.</p>
<p>Групи народних депутатів (Ткаченка, Шинкаренка та інших) до Кабінету Міністрів України щодо вжиття дієвих заходів для належного надання мешканцям послуг у сфері житлово-комунального господарства.</p>
<p>Групи народних депутатів (Ткаченка, Шинкаренка та інших) до Кабінету Міністрів України щодо забезпечення фінансування робіт, пов'язаних з ремонтом автомобільної дороги загального користування до села Мирне Ізмаїльського району Одеської області.</p>
<p>Групи народних депутатів (Ткаченка, Шинкаренка та інших) до Кабінету Міністрів України стосовно можливого порушення земельного та водного законодавств на території міста Вилкове Ізмаїльського району Одеської області.</p>
<p>Групи народних депутатів (Ткаченка, Шинкаренка та інших) до Кабінету Міністрів України стосовно необхідності всебічного розгляду звернення депутатів Старокозацької сільської ради Білгород-Дністровського району Одеської області щодо проведення реформи у сфері земельних відносин та адміністрування податків.</p>
<p>Групи народних депутатів (Ткаченка, Шинкаренка та інших) до Київської міської державної адміністрації щодо необхідності проведення ремонту дороги місцевого значення та забезпечення безпеки дорожнього руху.</p>
<p>Олексія Жмеренецького до директора територіального управління Державного бюро розслідувань, розташованого у місті Києві щодо позбавлення премії слідчого територіального управління Державного бюро розслідувань, розташованого у місті Києві, за несвоєчасне направлення до суду матеріалів кримінального провадження.</p>
<p>Олексія Жмеренецького до міністра юстиції України щодо перевірки дотримання законодавства приватним виконавцем.</p>
<p>Андрія Деркача до Голови Верховної Ради України про питання фінансування заходів "Комунікаційної стратегії Верховної Ради України на 2017-2021 роки".<b> </b></p>
<p>Володимира Воронова до Генерального прокурора щодо вжиття належних заходів реагування з метою відновлення порушених прав громадян та притягнення винних до відповідальності.</p>
<p>Володимира Воронова до голови Київської міської державної адміністрації щодо бездіяльності та зловживання чинним законодавством керівництва управління ОСББ "Червонозоряний, 4г".</p>
<p>Богдана Кицака до Прем'єр-міністра України щодо будівництва 60-квартирного житлового будинку для військовослужбовців в місті Бердичеві.</p>
<p>Антона Кіссе до Прем'єр-міністра України щодо реконструкції та/або капітального ремонту міжнародних контрольно-пропускних пунктів "Нові Трояни" та "Серпневе 1", а також міждержавних контрольно-пропускних пунктів "Лісне" та "Малоярославець 1" Болградського району Одеської області.</p>
<p>Ірини Констанкевич до Прем'єр-міністра України, міністра охорони здоров'я України, тимчасово виконуючого обов'язки Голови Національної служби здоров'я України щодо відтермінування доступності ПМГ для ФАП терміном на 3 роки.</p>
<p>Максима Дирдіна до Прем'єр-міністра України щодо повернення пільгового тарифу на електроенергію для жителів 30-кілометрової зони поблизу АЕС.</p>
<p>Максима Дирдіна до міністра охорони здоров'я України щодо наявності та функціонування державного реєстру громадян, які страждають на рідкісні (орфанні) захворювання та інших питань.</p>
<p>Сергія Мінька до Голови Національної поліції України щодо рейдерського захоплення паркінгів по проспекту Лобановського, 4-В у Солом'янському районі міста Києва.</p>
<p>Юлія Іоффе до голови Луганської обласної державної адміністрації - керівника обласної військово-цивільної адміністрації про необхідність захисту прав учнів Рубіжанської обласної санаторної школи на здобуття освіти з належним медичним супроводом.</p>
<p>Олега Кулініча до міністра фінансів України щодо сприяння в забезпеченні належного фінансування виконавчих органів сільської, селищної та міської ради відповідної територіальної громади у зв'язку з виконанням покладених на них функцій згідно з постановою КМУ від 28 жовтня 20-го року № 1035.</p>
<p>Федора Веніславського до Генерального прокурора щодо надання інформації.</p>
<p>Федора Веніславського до Генерального прокурора щодо надання інформації стосовно статей 36 і 49 КПК України.</p>
<p>Федора Веніславського до Генерального прокурора щодо надання інформації стосовно статей 284 і 314 КПК України.</p>
<p>Анатолія Остапенка до Кабінету Міністрів України щодо організації та забезпечення роботи Комісії з питань осіб, зниклих безвісти за особливих обставин.</p>
<p>Анатолія Остапенка до Генерального прокурора, Голови Антимонопольного комітету України, начальника управління капітального будівництва Бориспільської міської ради, Бориспільського міського голови, керівника Бориспільської місцевої прокуратури щодо правомірності розірвання Угоди про закупівлю робіт № 30 від 22 грудня 2020 року, укладеної між ТзОВ "Укрбудінженірінг" та управлінням капітального будівництва Бориспільської міської ради.</p>
<p>Дмитра Чорного до Прем'єр-міністра України про внесення змін до Постанови Кабінету Міністрів України від 23 березня 2011 року № 373 "Про встановлення надбавки педагогічним працівникам закладів".</p>
<p>Михайла Бондаря до Прем'єр-міністра України щодо субвенції з державного бюджету на погашення заборгованості з різниці в тарифах для КП "Кам'янкаводоканал" та заборгованості даного підприємства по сплаті ПДВ.</p>
<p>Михайла Бондаря до голови Львівської обласної державної адміністрації щодо розгляду питання включення у чергу до централізованого банку даних з проблем інвалідності на 2021 рік для проходження реабілітації в Міжнародній реабілітаційній клініці "Козявкіна" Гетьманчука М.А.</p>
<p>Соломії Бобровської до міністра інфраструктури України, голови правління акціонерного товариства "Українська залізниця" стосовно деяких питань залізничної інфраструктури та залізничного сполучення в Рівненській області.</p>
<p>Соломії Бобровської до міністра закордонних справ України щодо поточного стану вирішення деяких проблемних питань в українсько-американських відносинах.</p>
<p>Олександра Гереги до Прем'єр-міністра України щодо включення проекту "Реконструкція аеродромного комплексу КП "Аеропорт Хмельницький" з подовження штучної злітно-посадкової смуги на 500 метрів" до Державної цільової програми розвитку аеропортів на період до 2023 року та забезпечення його фінансування.</p>
<p>Олександра Гереги до Прем'єр-міністра України щодо виділення коштів з державного бюджету на робочий проект "Капітальний ремонт автомобільного моста через річку Горинь в районі села міського типу Ямпіль Білогірського району Хмельницької області".</p>
<p>Сергія Льовочкіна до Прем'єр-міністра України щодо необхідності активізації інвестиційної діяльності.</p>
<p>Групи народних депутатів (Ткаченка, Шинкаренка та інших. Всього 4 депутатів) до Кабінету Міністрів України щодо внесення змін до постанов Кабінету Міністрів України, які стосуються видачі посвідчення особи для повернення в Україну.</p>
<p>Антона Полякова до голови правління акціонерного товариства "Українська залізниця" щодо недопущення незаконного відчуження державного майна.</p>
<p>Групи народних депутатів (Сушка, Микиші та інших) до міністра охорони здоров'я України, голови Харківської обласної державної адміністрації щодо надання інформації про комунальне некомерційне підприємство "Обласний центр онкології" місто Харків та попередньої юридичної особи комунальний заклад охорони здоров'я "Харківський обласний клінічний онкологічний центр".</p>
<p>Групи народних депутатів (Монастирського, Мандзія та інших) до Прем'єр-міністра України, міністра фінансів України, міністра розвитку громад та територій України щодо виділення з Державного бюджету України субвенції місцевим бюджетам Хмельницької області на погашення заборгованості з різниці в тарифах.</p>
<p>Групи народних депутатів (Мандзія, Галайчука та інших) до міністра фінансів України, Прем'єр-міністра України щодо збільшення граничної чисельності працівників райадміністрацій Хмельницької області.</p>
<p>Групи народних депутатів (Мандзія, Галайчука та інших) до Прем'єр-міністра України, міністра розвитку економіки, торгівлі та сільського господарства України, голови Фонду державного майна України щодо спрощення порядку передачі об'єктів права державної власності у комунальну власність територіальних громад.</p>
<p>Олексія Ковальова до міністра юстиції України щодо можливих протиправних дій та/або бездіяльності посадових осіб Миколаївського відділення Одеського науково-дослідного інституту судових експертиз Міністерства юстиції України стосовно недотримання строків проведення експертизи.</p>
<p>Олексія Ковальова до міністра внутрішніх справ України щодо можливих протиправних дій та/або бездіяльності посадових осіб Херсонського науково-дослідного експертно-криміналістичного центру МВС України стосовно недотримання строків проведення експертизи.</p>
<p>Наталії Піпи до Прем'єр-міністра України щодо наслідків втрати чинності Санітарними нормами допустимих вібрацій у житлових будинках.</p>
<p>Наталії Піпи до Львівського міського голови щодо хитання будинку № 30 по вулиці Хуторівка у місті Львові, спричинене вібраціями внаслідок діяльності АТ "Львівський хімічний завод".</p>
<p>Наталії Піпи до Львівського міського голови щодо необхідності закріплення території ландшафтного заказника місцевого значення "Торфовище Білогорща".</p>
<p>Олександра Куницького до начальника Головного сервісного центру Міністерства внутрішніх справ України щодо здійснення перевірки діяльності структурних підрозділів Головного сервісного центру МВС.</p>
<p>Ігоря Гузя до Прем'єр-міністра України щодо необхідності врахування усіх критеріїв при розподілі освітньої субвенції для міського бюджету міста Володимир-Волинський.</p>
<p>Ігоря Гузя до Прем'єр-міністра України щодо проблеми недоотримання місцевими бюджетами надходжень від акцизного податку з виробленого в Україні та ввезеного на митну територію України пального.</p>
<p>Олександра Качури до Прем'єр-міністра України щодо вжиття заходів реагування направлених на відновлення належної та повноцінної оплати праці працівників апаратів судів.</p>
<p>Олександра Качури до Генерального прокурора щодо надання актуальної інформації про вжиті заходи реагування у розслідуванні кримінального провадження стосовно рейдерського захоплення ТОВ "Нові Перспективи".</p>
<p>Олексія Гончаренка до Прем'єр-міністра України щодо засекречення Міністерством охорони здоров'я України інформації про виробників та/або постачальників, а також про ціни на вакцини проти гострої респіраторної хвороби СOVID-19.</p>
<p>Михайла Цимбалюка до Прем'єр-міністра України щодо стану виплат за листками непрацездатності і листками непрацездатності у зв'язку з вагітністю та пологами у січні-лютому 2021 року.</p>
<p>Михайла Цимбалюка до Прем'єр-міністра України щодо можливої передачі у концесію ДП "Міжнародний аеропорт "Львів" імені Данила Галицького".</p>
<p>Іванни Климпуш-Цинцадзе до міністра культури та інформаційної політики України, Керівника Офісу Президента України стосовно присвоєння звання Героя України Євгену Коновальцю, а також щодо його перепоховання до України.</p>
<p>Тараса Батенка до Прем'єр-міністра України, міністра розвитку громад та територій України, голови Львівської обласної державної адміністрації щодо вжиття невідкладних заходів для усунення аварійного стану багатоквартирного будинку в місті Бібрка.</p>
<p>Тараса Батенка до Прем'єр-міністра України, Секретаря Ради національної безпеки і оборони України щодо забезпечення безпечного інтернет-середовища для учнів закладів загальної середньої освіти.</p>
<p>Максима Заремського до Прем'єр-міністра України щодо відновлення мосту в місті Сторожинець Чернівецької області, який було зруйновано під час повені 2010 року.</p>
<p>Максима Заремського до Прем'єр-міністра України щодо виділення додаткових коштів на завершення будівництва міжнародних пунктів пропуску на території Чернівецької області.</p>
<p>Максима Заремського до Голови Державної митної служби України щодо пришвидшення процесу відкриття міжнародних пунктів пропуску на території Чернівецької області.</p>
<p>Дмитра Лубінця до міністра захисту довкілля та природних ресурсів України стосовно недопущення подальшої розробки родовища цирконію у Маріупольському районі Донецької області.<b> </b></p>
<p>Олександра Качури до міністра охорони здоров'я України щодо потреби в придбанні сучасного обладнання для здійснення лікування дітей у НДЛС "Охматдит" МОЗ України.</p>
<p>Групи народних депутатів (Ткаченка, Шинкаренка та інших) до Державної служби України з питань безпечності харчових продуктів та захисту споживачів стосовно можливого неналежного надання послуг з водопостачання у місті Кілія Одеської області.</p>
<p>Анатолія Костюха до голови Закарпатської обласної ради щодо Регіональної програми "Спортивний майданчик" на 2016 - 2020 роки.</p>
<p>Анатолія Костюха до міністра розвитку економіки, торгівлі та сільського господарства України щодо сприяння зайнятості представників ромської національної меншини під час запровадження карантинних обмежень.</p>
<p>Романа Лозинського до виконувача обов’язків Голови правління Акціонерного товариства Комерційного банку "ПРИВАТБАНК" щодо необґрунтованого закриття відділення АТ КБ "ПРИВАТБАНК".</p>
<p>Романа Лозинського до Дружківського міського голови щодо порушення процедури визначення умов оплати праці міського голови та призначення секретаря Дружківської міської ради.</p>
<p>Юлії Світличної до Кабінету Міністрів України щодо надання висновків Урядової комісії з розслідування причин виникнення надзвичайної ситуації, що сталася 21 січня 2021 року по вулиці Нижній Гиївській, 150 у місті Харкові.</p>
<p>Юлії Світличної до Дергачівського міського голови щодо надання копії рішень Дергачівської міської ради та листів виконавчого комітету Дергачівської міської ради Харківської області.</p>
<p>Антона Полякова до міністра охорони здоров'я України щодо вартості вакцини Oxford/AstraZeneca (CoviShield), що прибула до України 23 лютого 2021 року.</p>
<p>Олексія Мовчана до Голови Національного банку України щодо надання інформації про здійснення заходів фінансового оздоровлення АТ "Банк "Фінанси та Кредит".</p>
<p>Геннадія Вацака до Кабінету Міністрів України, Міністерства фінансів України, Національного банку України щодо забезпечення захисту прав фізичних осіб - споживачів послуг з мікрокредитування, недопущення настання катастрофічних фінансових наслідків для позичальників, які порушили строки повернення дрібних кредитів та потрапляння їх у "боргову яму".</p>
<p>Олександра Корнієнка до Державного секретаря Міністерства внутрішніх справ України, Державного секретаря Міністерства культури та інформаційної політики України, Державного секретаря Міністерства охорони здоров'я України, Державного секретаря Міністерства соціальної політики України, тимчасово виконуючого обов'язки Державного секретаря Міністерства освіти і науки України, Державного секретаря Міністерства розвитку економіки, торгівлі та сільського господарства України, Державного секретаря Міністерства оборони України, Державного секретаря Міністерства цифрової трансформації України, Державного секретаря Міністерства фінансів України, Державного секретаря Міністерства юстиції України про надання інформації щодо стану заповнення вакантних посад фахівців з питань реформ.</p>
<p>Олександра Ковальова до Голови Служби безпеки України щодо рішення Ради національної безпеки і оборони "Про застосування персональних спеціальних економічних та інших обмежувальних заходів (санкцій)".</p>
<p>Олександра Ковальова до начальника Управління державної охорони України щодо проведення навчально-тренувальних стрільб та тактико-спеціальних занять військовослужбовцями Управління державної охорони України.</p>
<p>Олександра Ковальова до міністра внутрішніх справ України щодо використання полігонів Міністерства внутрішніх справ України.</p>
<p>Олександра Ковальова до міністра оборони України щодо надання інформації.</p>
<p>Олександра Ковальова до Голови Служби безпеки України щодо використання полігонів Служби безпеки України.</p>
<p>Тетяни Плачкової до Прем'єр-міністра України, міністра культури та інформаційної політики України, міністра розвитку громад та територій України, міністра інфраструктури України про необхідність фінансування робіт з будівництва інфраструктурних та культурних об'єктів з нагоди 200-річчя з моменту заснування міста Болград.</p>
<p align=center></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>12:21:54</p>
<p>ГОЛОВУЮЧИЙ. Дякую.</p>
<p>Шановні колеги, запросіть народних депутатів до зали.</p>
<p>Шановні колеги, вам запропонований до розгляду проект Закону про мультимодальні перевезення (реєстраційний номер 4258). Є пропозиція розглянути це питання за скороченою процедурою. Будь ласка, займіть свої місця, підготуйтеся до голосування.</p>
<p>Готові голосувати? Ставлю на голосування пропозицію щодо розгляду проект Закону про мультимодальні перевезення (реєстраційний номер 4258) за скороченою процедурою.</p>
<p>Готові? Прошу підтримати та проголосувати.</p>
<p></p>
<p>12:25:01</p>
<p>За-161</p>
<p>Рішення прийнято.</p>
<p>До слова запрошується заступник міністра інфраструктури Живицький Дмитро Олексійович.</p>
<p></p>
<p>ЖИВИЦЬКИЙ Д.О. Доброго дня, шановний пане Голово, шановні народні депутати! На ваш розгляд проект Закону України про мультимодальні перевезення, внесений Кабінетом Міністрів України. Законопроект розроблено з метою вдосконалення законодавчого регулювання організаційних та правових засад мультимодальних перевезень вантажів в Україні, а також державної підтримки мультимодальних перевезень.</p>
<p>Україна має реалізувати свій транзитний потенціал та використовувати для цього всі можливості, які надають мультимодальні перевезення та сучасні цифрові технології. Передбачається імплементація Директиви 98/106/ЄС від 7 грудня 1992 року про встановлення спільних правил для окремих видів комбінованих перевезень вантажів між державами-членами згідно з додатком розділу V "Економічне галузеве співробітництво" Угоди про асоціацію Україна-ЄС.</p>
<p>Законопроектом пропонується ввести в Україні поняття мультимодального та комбінованого перевезення вантажів, мультимодального терміналу, документу мультимодального перевезення, оператора та замовника мультимодального перевезення, визначення договору мультимодального перевезення, його істотних умов, прав та обов'язків його сторін, основних принципів державного регулювання та державної допомоги щодо даного виду перевезень.</p>
<p>Зокрема, пропонується закріпити право учасників мультимодальних перевезень здійснювати перевезення вантажу на підставі укладеного єдиного договору – договір мультимодального перевезення щодо усіх етапів перевезення, незалежно від зміни видів транспорту та здійснювати перевезення вантажу за одним перевізним документом. Документ мультимодального перевезення, щодо якого сторони досягли згоди.</p>
<p>Крім того, передбачено, що під час надання послуг з мультимодального перевезення вантажів відповідальність оператора такого перевезення за вантаж перед замовником послуги охоплює період з моменту прийняття ним вантажу до мультимодального перевезення та до моменту видачі вантажу. Для отримання відшкодування шкоди за втрачений і пошкоджений вантаж замовнику послуги не потрібно встановлювати на якому етапі перевезення сталися пошкодження чи втрата вантажу, або хто із перевізників не виконав зобов'язання щодо вчасної доставки вантажу.</p>
<p>Проектом закону передбачено…</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова підкомітету Комітету з питань транспорту та інфраструктури Ковальов Артем Володимирович.</p>
<p></p>
<p>12:27:42</p>
<p>КОВАЛЬОВ А.В.</p>
<p>Шановний головуючий, шановні народні депутати!</p>
<p>Проект Закону України про мультимодальні перевезення (реєстраційний номер 4258) (від 23 жовтня 2020 року) (внесений Кабінетом Міністрів України) спрямований на створення правової бази регулювання даного виду перевезень.<b> </b></p>
<p>У разі прийняття проекту закону створюються умови для розвитку і вдосконалення мультимодальних перевезень, оскільки визначаються правові, організаційні засади мультимодальних перевезень вантажів, засади їх державної підтримки, правовий статус учасників мультимодальних перевезень.</p>
<p>Головне науково-експертне управління Апарату Верховної Ради України в цілому підтримує ідею щодо необхідності правового врегулювання питання мультимодальних перевезень та надало ряд зауважень до законопроекту.</p>
<p>Комітет Верховної Ради України з питань бюджету у своєму висновку зазначив, що законопроект матиме вплив на показники бюджету, потребуватиме витрат державного та місцевих бюджетів на надання державної підтримки мультимодальних перевезень. А також висловив зауваження щодо терміну введення в дію закону: у разі прийняття до 15 липня 2021 року він має вводитися в дію не раніше 1 січня 2022 року.</p>
<p>Комітет Верховної Ради України з питань інтеграції України з Європейським Союзом зазначив, що законопроект за своєю метою не суперечить міжнародно-правовим зобов'язанням України, однак потребує доопрацювання з максимальним врахуванням положень Директиви 92/106/ЄС.</p>
<p>Комітет з питань транспорту та інфраструктури на засіданні 3 лютого 2021 року одноголосно ухвалив рішення рекомендувати Верховній Раді України проект Закону України про мультимодальні перевезення (реєстраційний номер 4258) (від 23 жовтня 2020 року) (внесений Кабінетом Міністрів України) за результатами розгляду у першому читанні прийняти за основу.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, запишіться: два – за, два – проти на виступи від депутатських фракцій та груп.</p>
<p>Поляков Антон Едуардович.</p>
<p></p>
<p>12:29:57</p>
<p>ПОЛЯКОВ А.Е.</p>
<p>Шановні колеги, беззаперечно, дуже важливий сьогодні законопроект. Ми будемо його підтримувати.</p>
<p>Але все ж таки я хочу звернути ще раз вашу увагу на ці проблеми, які зараз стоять у наших громадян. Це саме тарифні проблеми, це саме та позачергова сесія, засідання, вибачаюсь, Верховної Ради, на яке ми намагаємося зібрати підписи. І зараз уже я дякую всім депутатам, які після вчорашнього звернення мого підійшли і підписали. Зараз залишилося 20 підписів для того, щоб ми дійсно зібралися та повернули пільгові тарифи на електроенергію, забрали цю ганебну оплату за транспортування газу без його транспортування, забрали оплату лічильників за рахунок споживачів, та ще багато чого гарного дійсно для наших людей, і, дійсно, недекларування – прийняття цих законопроектів.</p>
<p>Я окремо ще раз передаю привіт Давиду Арахамії, який як засновник цього тарифного геноциду супротив вчиняє збору підписів за цю позачергову сесію. Хай кожен українець знає, хто "слуга народу", а хто – дійсно проти українців.</p>
<p>Я ще раз прошу всіх депутатів поставити підписи за цю позачергову сесію, засідання Верховної Ради для вирішення тарифного питання.</p>
<p>Дякую за увагу.</p>
<p></p>
<p>ГОЛОВУЮЧИЙ. Любота Дмитро Валерійович.</p>
<p></p>
<p>12:31:28</p>
<p>ЛЮБОТА Д.В.</p>
<p>Вітаю, колеги, хочу нагадати, що таке мультимодальні перевезення. Це змішані, комбіновані перевезення, транспортування вантажів, які передбачають використання як мінімум двох різних видів транспорту за одним наскрізним договором.</p>
<p>В Європі та в світі цивілізованому вже давно ці перевезення функціонують, але ж в Україні, на жаль, до цього часу вони законодавчо ще не врегульовані, ці питання. Як сказав колега з трибуни, коли доповідав, є в Комітету європейської інтеграції декілька зауважень, його потрібно буде доопрацювати до другого читання і врахувати ці зауваження. І взагалі це нагальний законопроект, який пропоную всім підтримати.</p>
<p>Дякую за увагу.</p>
<p></p>
<p>ГОЛОВУЮЧИЙ. Колтунович Олександр Сергійович.</p>
<p></p>
<p>12:32:22</p>
<p>КОЛТУНОВИЧ О.С.</p>
<p>Дякую. Вельмишановний пане Голово, безумовно, ніхто не проти мультимодальних перевезень, імплементації європейського законодавства, однак тут дивує питання щодо внесення змін до Закону України "Про автомобільні дороги". Як ми знаємо, уже раніше було в статті 29 визначено плату за проїзд платними автомобільними дорогами і взагалі сам цей концепт. Однак в Україні і з досвіду Європейського Союзу хочу сказати, що не забезпечена відповідна альтернативна інфраструктура, яка буде здійснювати, і я хочу якраз цей концепт підняти сьогодні, що от дана тематика, вона, можливо, мала б місце врегулюватись, якби у нас були альтернативні відповідні шляхи, які б були безкоштовними. А так ми фактично ставимо перед фактом, що буде платна дорога, фіксована ціна, і тоді таким чином ви уже фактично є заручником цієї ситуації. А мова йде про те, що, наприклад, окремі ділянки, які були уже задекларовані, у Київській області люди щодня їздять на роботу, тому такі речі є неприйнятними.</p>
<p>І якраз зміни, і Головне науково-експертне управління звертає на ті зміни, які йдуть у статті 25 щодо плати за проїзд платними автомобільними дорогами загального користування, що у разі запровадження плати за проїзд платними автомобільними дорогами загального користування така плата справляється з усіх транспортних засобів, що проїжджають такими дорогами за винятком автомобільних транспортних засобів із змінними кузовами, призначеними для перевезення вантажів, максимально допустима маса яких і так далі по тексту відповідно до закону.</p>
<p>Тому наше велике прохання, ми не будемо, безумовно, підтримувати даний проект закону, але тільки за основу, ми це під стенограму, щоб зафіксували, тому що між першим і другим читанням його необхідно буде доопрацювати, а саме дану норму щодо платних доріг.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, є ще бажаючі виступити з мотивів? Будь ласка, запросіть народних депутатів до зали і підготуйтесь до голосування.</p>
<p>Ставлю на голосування пропозицію про прийняття за основу проекту Закону про мультимодальні перевезення (реєстраційний номер 4258).</p>
<p>Готові голосувати? Готові? Прошу підтримати та проголосувати.</p>
<p></p>
<p>12:35:48</p>
<p>За-262</p>
<p>Рішення прийнято. Дякую.</p>
<p>Наступне питання порядку денного – це проект Закону про внесення змін до Закону України "Про забезпечення комерційного обліку природного газу" (щодо перегляду термінів встановлення споживачам лічильників природного газу) (реєстраційний номер 4248-1) (це друге читання).</p>
<p>Необхідне обговорення правок? Будуть наполягати на правках.</p>
<p>Тоді… На трибуні вже присутній Жупанин Андрій Вікторович, голова підкомітету Комітету з питань енергетики та житлово-комунальних послуг.</p>
<p>Правка номер 3, Кучеренко. Не наполягає. Наполягаєте? Правка номер 3.</p>
<p></p>
<p>12:36:34</p>
<p>КУЧЕРЕНКО О.Ю.</p>
<p>Шановний пане Голово, у мене є достатньо багато правок, частина з них врахована, більше 10 не враховано. Я просив би виступити 3 хвилини стосовно взагалі цього законопроекту. І потім я скажу в ході виступу, на яких правках я буду наполягати на голосуванні.</p>
<p></p>
<p>ГОЛОВУЮЧИЙ. Тобто 3 хвилини виступ і після цього просто голосуємо правки?</p>
<p></p>
<p>12:37:04</p>
<p>КУЧЕРЕНКО О.Ю.</p>
<p>Я попрошу декілька правок поставити на голосування.</p>
<p></p>
<p>ГОЛОВУЮЧИЙ. На голосування. Номери правок скажіть мені, будь ласка, одразу.</p>
<p></p>
<p>12:37:28</p>
<p>КУЧЕРЕНКО О.Ю.</p>
<p>24.</p>
<p></p>
<p>ГОЛОВУЮЧИЙ. 24.</p>
<p></p>
<p>КУЧЕРЕНКО О.Ю. 28.</p>
<p></p>
<p>ГОЛОВУЮЧИЙ. Є.</p>
<p></p>
<p>КУЧЕРЕНКО О.Ю. 35.</p>
<p></p>
<p>ГОЛОВУЮЧИЙ. 35.</p>
<p></p>
<p>КУЧЕРЕНКО О.Ю. 36, 37, 40 і 41.</p>
<p></p>
<p>ГОЛОВУЮЧИЙ. 40 і 41.</p>
<p>Включіть, будь ласка, 3 хвилини Кучеренку.</p>
<p></p>
<p>КУЧЕРЕНКО О.Ю. Шановні колеги, шановні українці! Законопроект, який розглядається, має дуже печальну історію і стосується сьогодні мільйонів українців. Я можу навести вам прикру статистику. До сих пір 2,1 мільйона домогосподарств - це приблизно п'ять з половиною мільйонів українців, - не мають обліку газу. Люди, які знають про що говориться, розуміють, яка це біда і які рахунки вони в результаті отримують.</p>
<p>Чому так сталося? Ще в 12-му році було прийнято законопроект, закон України, яким доручалося до 1 січня 18-го року закінчити облік газу у 100 відсотків. Але ніякого контролю за цим не було. І в першу чергу, я вважаю, що відповідальність мала б нести Національна комісія з регулювання енергетики та комунальних послуг, орган, який у нас давно вже в автономному плаванні, який саме ліцензує цей вид діяльності і мав би це контролювати. На жаль, на це були і об'єктивні, і суб'єктивні підстави.</p>
<p>Так сталося, що ця програма була провалена. Людям запропонували і обладнали, почали обладновувати будинковими приладами обліку. І на сьогодні біля мільйона домів мають будинковий облік. Уявіть собі, що це таке. Це "колгосп" будинку. І коли стара бабуся заощаджує на плиті для приготування їжі для того, щоб витратити там 3 куби максимум, а після цього вона по середньому за розрахунками будинку отримує рахунок за 15-20 чи 30 кубів. І, на превеликий жаль, я і в цьому законопроекті не бачу сьогодні реальних механізмів, як це вирішити.</p>
<p>На превеликий жаль, ми, продовжуючи, в 17-му році ще на 3 роки дали термін на обладнання лічильниками. Що відбулося? Пройшло 3 роки, але практично цей віз не зрушився з місця. Як я сказав, ще 2 мільйони домогосподарств без обліку. І саме тому, дякуючи і комітету, і голові комітету за те, що в нас учора була достатньо конструктивна розмова з цього приводу, я констатую: оцей прискорений режим, пришвидшений, те, що тільки тиждень було на розгляд на повторне друге читання, на жаль, не дало нам можливості запропонувати дієвий механізм парламентського контролю.</p>
<p>Я дуже хочу, щоб мене почули всі мажоритарники в першу чергу. Ви будете приїжджати на округи, ви будете звітувати, але немає ніякої гарантії стосовно того, що пройдуть чергові 2 роки і знову ця проблема буде для наших виборців невирішеною.</p>
<p>Тому, шановні друзі, якщо навіть ви зрозумієте і будете підтримувати цей законопроект у другому читанні, зрозумійте, нам треба усім разом негайно зробити повномасштабний парламентський контроль за завершенням цієї дуже… вирішення цієї дуже великої державної проблеми.</p>
<p>Дякую за увагу. І всі ці пункти в моїх правках.</p>
<p></p>
<p>ГОЛОВУЮЧИЙ. Ставлю на голосування правку номер 24 Кучеренка, комітетом не врахована. Прошу визначатись та голосувати.</p>
<p></p>
<p>12:40:58</p>
<p>За-94</p>
<p>Рішення не прийнято.</p>
<p>Ставлю на голосування 28 правку Кучеренка. Комітетом не врахована. Прошу визначатись та голосувати.</p>
<p></p>
<p>12:41:19</p>
<p>За-90</p>
<p>Рішення не прийнято.</p>
<p>35 правка. Комітетом не врахована. Прошу визначатись та голосувати.</p>
<p></p>
<p>12:41:38</p>
<p>За-85</p>
<p>Рішення не прийнято. Правка не врахована.</p>
<p>36 правка. Комітетом не врахована. Прошу визначатись та голосувати.</p>
<p></p>
<p>12:41:57</p>
<p>За-77</p>
<p>Рішення не прийнято. Правка не врахована.</p>
<p>37 правка. Прошу визначатись та голосувати.</p>
<p></p>
<p>12:42:15</p>
<p>За-81</p>
<p>Рішення не прийнято. Правка не врахована.</p>
<p>40 правка. Комітетом не врахована. Прошу визначатись та голосувати.</p>
<p></p>
<p>12:42:36</p>
<p>За-82</p>
<p>Рішення не прийнято. Правка не врахована.</p>
<p>І крайня правка 41. Комітетом не врахована. Прошу визначатись та голосувати.<b> </b></p>
<p></p>
<p>12:42:56</p>
<p>За-82</p>
<p align=left>Рішення не прийнято. Правка не врахована.</p>
<p>Ковальов наполягає на своїх правках? Не наполягає.</p>
<p>Стріхарський. Не наполягає.</p>
<p>Чорний. Наполягає. 7 правка.</p>
<p></p>
<p>12:43:14</p>
<p>ЧОРНИЙ Д.С.</p>
<p>Прошу додати ще одну хвилину, я одразу всі свої правки…</p>
<p></p>
<p>ГОЛОВУЮЧИЙ. Дві хвилини дати?</p>
<p></p>
<p>ЧОРНИЙ Д.С. Да.</p>
<p></p>
<p>ГОЛОВУЮЧИЙ. Дві хвилини, будь ласка, включіть Чорному.</p>
<p></p>
<p>12:43:21</p>
<p>ЧОРНИЙ Д.С.</p>
<p>Колеги, правка номер 7, вона покликана на врегулювання питання щодо відмови від встановлених без згоди співвласників багатоквартирних будинків загальнобудинкових лічильників газу. Це стосується періоду, коли в базовому законі не було визначено, які саме лічильники потрібно встановлювати, загальнобудинкові або індивідуальні і газорозподільчі системи, без згоди людей, встановлювали їм загальнобудинкові лічильники.</p>
<p>Дійсно, трапляються випадки, коли людям по таким лічильникам нараховують в місяць по 30 кубів газу. Виходить так, що один абонент використовує там, наприклад, 40 кубів газу, інший нуль, на двох їм рахують по 20, вважаю це несправедливим. Тому дана поправка покликана для того, щоб цю несправедливість вирішити раз та назавжди і надати людям можливість, співвласникам багатоквартирних будинків, відмовитися від обліку за цими загальнобудинковими лічильниками. Це правка номер 7.</p>
<p>І правка номер 8, вона спрямована на зняття заборони в діючому законі щодо можливості використання коштів місцевих бюджетів на фінансування робіт з оснащення лічильниками газу населення. Вважаю, що якщо в місті, у великих містах є можливість фінансувати дані програми, то чому б не надати місцевим адміністраціям фінансувати ці роботи. Адже люди заслуговують на те, щоб вони мали контроль за обліком свого газу та реально економили свої кошти.</p>
<p>Тому, колеги, прошу правку номер 7 та номер 8 підтримати. Дякую.</p>
<p></p>
<p>ГОЛОВУЮЧИЙ. Тобто, я так розумію, 7 і 8 ви ставите на підтвердження.</p>
<p>Ставлю на голосування правку номер 7. Комітетом не підтримана. Прошу визначатись та голосувати. Народного депутата Чорного правка номер 7.</p>
<p></p>
<p>12:45:32</p>
<p>За-158</p>
<p>Рішення не прийнято. Правка не врахована.</p>
<p>Правка номер 8 народного депутата Чорного. Також комітетом не врахована. Прошу визначатись та голосувати.</p>
<p></p>
<p>12:45:56</p>
<p>За-158</p>
<p>Рішення не прийнято. Правка не врахована.</p>
<p>Батенко Тарас Іванович, наполягає? 11 правка.</p>
<p>Шановні колеги, запросіть народних депутатів до зали, там небагато правок залишилось.</p>
<p></p>
<p>12:46:05</p>
<p>БАТЕНКО Т.І.</p>
<p>Можна дві хвилини, щоб я узагальнив, Дмитро Олександрович? Дві хвилини часу.</p>
<p></p>
<p>ГОЛОВУЮЧИЙ. Дайте дві хвилини, будь ласка, Батенку.</p>
<p></p>
<p>12:46:12</p>
<p>БАТЕНКО Т.І.</p>
<p>Шановні колеги, наша депутатська група "За майбутнє" подавала поправки, які не були враховані при другому читанні. Ми вважаємо, що законопроект важливий і ми в черговий раз перекладаємо проблему, а "віз і далі там". І ми бачимо, що НКРЕ не виконує своїх обов'язків, і споживачі, суб'єкти розподілу природного газу не виконують своїх обов'язків. Ми не вирішуємо проблеми для наших співвітчизників, як було сказано, порядка п'яти мільйонів громадян, які не мають обліку газу. Тому, на жаль, це говорить про те, що депутати Верховної Ради не відповідають до кінця покладеним громадянами функцій народних обранців, на жаль.</p>
<p>Ми, безумовно, підтримуємо в другому читанні, але очевидно, що люди нам це запам'ятають, вам це запам'ятають, які не підтримали наші поправки, в тому числі.</p>
<p>Поправка номер 11. Ми цією поправкою пропонуємо чітко встановити, що підставою для припинення розподілу природного газу побутовим споживачам, які газ використовують тільки для приготування їжі, може бути лише письмова відмова від встановлення лічильника. В даному випадку в законопроекті йдеться про просто відмову – в разі відмови населення.</p>
<p>Поточне формулювання норми закону дозволяє суб'єкту господарювання, що здійснює розподіл газу, маніпулювати фактами і посилатись на відмову громадян на встановлення лічильників без надання доказів такої відмови, тому пропишіть чітко, що це письмова відмова має бути.<b> </b></p>
<p>І наступна - поправка номер 20. Даною поправкою ми пропонуємо передбачити дієвий механізм застосування санкцій НКРЕ до суб'єктів господарювання, що здійснюють розподіл природного газу, встановивши відповідні штрафи у розмірі 25 тисяч неоподаткованих мінімумів, це порядка 400 тисяч гривень за невстановлення лічильників. На даний момент норма закону веде мову про нечітке поняття вжиття заходів такими суб'єктами господарювання.</p>
<p>Будь ласка, поставте на підтримку цих поправок: поправка номер 11 і поправка номер 20.</p>
<p>Дякую.</p>
<p></p>
<p>ГОЛОВУЮЧИЙ. Ставлю на голосування правку номер 11, комітетом не підтримана. Прошу визначатися та голосувати. Правка Батенка.</p>
<p></p>
<p>12:48:32</p>
<p>За-178</p>
<p>Рішення не прийнято.</p>
<p>І наступна правка – правка 20, Батенка. Комітетом не врахована. Прошу визначатися та голосувати.</p>
<p></p>
<p>12:48:54</p>
<p>За-154</p>
<p>Рішення не прийнято. Правка не врахована.</p>
<p>Шановні колеги, всі правки пройшли? Переходимо до голосування. Запросіть народних депутатів до зали. Всі готові?</p>
<p>Ставлю на голосування пропозицію про прийняття в другому читанні та в цілому з необхідними техніко-юридичними правками проект Закону про внесення змін до Закону України "Про забезпечення комерційного обліку природного газу" (щодо перегляду термінів встановлення споживачам лічильників природного газу" (реєстраційний номер 4248-1).</p>
<p>Готові голосувати? Прошу підтримати та проголосувати.</p>
<p></p>
<p>12:49:43</p>
<p>За-244</p>
<p>Рішення прийнято, закон прийнятий в цілому. Покажіть по фракціях.</p>
<p>Наступне питання порядку денного – це проект Закону про публічні консультації (реєстраційний номер 4254).</p>
<p>Пропонується розглянути це питання за скороченою процедурою.</p>
<p>Прошу підтримати та проголосувати.<b> </b></p>
<p></p>
<p>12:50:17</p>
<p>За-207</p>
<p>Рішення прийнято.</p>
<p>До слова запрошується заступник міністра юстиції Банчук Олександр Анатолійович.</p>
<p></p>
<p>12:50:37</p>
<p>БАНЧУК О.А.</p>
<p>Шановний Голово, шановні народні депутати, вашій увазі пропонується законопроект про публічні консультації (4254). Дуже важливо, що цей законопроект передбачений в плані законопроектних робіт Верховної Ради під номером 355. І цей законопроект передбачає запровадження перед прийняттям важливих рішень органами влади, органами виконавчої влади, органами місцевого самоврядування публічних консультацій у формі публічних обговорень, електронних консультацій, адресних консультацій. І дуже важливо, що цей проект спрямований на реалізацію щонайменше трьох завдань.</p>
<p>Перше завдання – це зробити діяльність всіх органів влади, всіх органів держави прозорою. Друге завдання – це зробити, долучити громадян до обговорення найважливіших питань щодо в державі, в їхній громаді. І третє завдання, яке досягається цим законопроектом, – це зробити рішення, дії і взагалі діяльність всієї держави і органів місцевого самоврядування передбачуваними, зважаючи на те, що будуть всі рішення проговорюватися з громадянами.</p>
<p>Основні речі, які передбачені. Це строк публічних консультацій. Передбачено законопроектом, що не менше 15 днів має відводитися на публічні консультації і відповідні обговорення проектів актів. І важливо, що також в цьому законопроекті ми даємо строк для підготовки органом виконавчої влади і органом місцевого самоврядування 6 місяців на набрання чинності цим законом, щоби вони підготувалися до відповідної процедури.</p>
<p>Дуже важливий акт для того, щоби зробити прозорою діяльність всіх органів державної влади, тому прошу дуже вас підтримати цей законопроект.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>До слова запрошується заступник голови Комітету з питань організації державної влади, місцевого самоврядування, регіонального розвитку та будівництва Загоруйко Аліна Леонідівна.</p>
<p></p>
<p>12:52:33</p>
<p>ЗАГОРУЙКО А.Л.</p>
<p>Доброго дня, шановні колеги, шановний пане головуючий! Вашій увазі представляється законопроект (за реєстраційним номером 4254) про публічні консультації. Це законопроект, який розроблений Кабінетом Міністрів України, і він розроблений з метою визначення основних засад проведення публічних консультацій під час формування та реалізації державної політики у вирішенні питань місцевого значення.</p>
<p>Колеги, наш комітет, Комітет з питань організації державної влади, місцевого самоврядування, регіонального розвитку та містобудування, на своєму засіданні ще 16 грудня 2020 року розглянув цей законопроект, всебічно ми його обговорили. І комітет вирішив рекомендувати Верховній Раді України проект Закону України про публічні консультації (за реєстраційним 4254) за наслідками розгляду у першому читанні прийняти за основу.</p>
<p>Вас, колеги, прошу підтримати.</p>
<p>І ще буквально кілька слів від себе скажу вам. Ми констатуємо, що поданий законопроект не є ідеальним, але ми розуміємо і усвідомлюємо необхідність доопрацювання цього законопроекту до другого читання. Але це той, законопроект, який від нас чекають наші громадяни і нас підтримує вся європейська спільнота, зокрема і Рада Європи, і ОБСЄ.</p>
<p>І ще раз вам наголошую, що цей законопроект, він не про добробут суб'єктів владних повноважень, цей законопроект не про пусті балачки, а це законопроект про участь наших громадян у розробці та ухваленні політичних рішень.</p>
<p>Колеги, прошу вас всіх підтримати цей законопроект в першому читанні.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, є пропозиція, надійшла від декількох фракцій, зараз проголосувати цей законопроект без обговорення. Ще надійшла заява про перерву з заміною на виступ, і після цього ми закриваємо засідання. Немає заперечень? Немає.</p>
<p>Ставлю на голосування пропозицію про прийняття за основу проекту Закону про публічні консультації (реєстраційний номер 4254).</p>
<p>Готові голосувати? Готові? Голосуємо за основу. Прошу підтримати та проголосувати.<b> </b></p>
<p></p>
<p>12:55:12</p>
<p>За-262</p>
<p>Рішення прийнято.</p>
<p>Шановні колеги, надійшла заява про перерву із заміною на виступ. Хто виступає? Хто?</p>
<p>Ар'єв Володимир Ігорович.</p>
<p></p>
<p>12:55:41</p>
<p>АР’ЄВ В.І.</p>
<p>Є така модель Кюблер-Росс про стан сприйняття неминучого. Вона складається із 5 етапів: заперечення, злість, торг, депресія і потім прийняття.</p>
<p>Я вам хочу нагадати, що історія з "вагнерівцями" розвивалася саме за цією моделлю ідеально. Спочатку в Офісі Президента заперечували, що була взагалі така спецоперація. Потім злилися. І всі, хто говорили про зрив спецоперації з "вагнерівцями", ходили на допити в ДБР, де у них питали, а де ж вони цю інформацію отримували. Я, Юрій Бутусов, Яніна Соколова, інші журналісти – всі ходили. Це була злість.</p>
<p>А зараз ми переходимо до етапу торгу, коли заступник Єрмака говорить про те, що: а можливо, це попередній Президент злив всю спецоперацію. Таким чином вони визнають, що спецоперація щодо "вагнерівців" принаймні існувала, хоча не можуть навіть додуматися до того, що лише чинний Президент може мати доступ до деталей спецоперації на фінальному етапі.</p>
<p>І тому ми хочемо ще раз нагадати, що ми вимагаємо зараз створити тимчасову слідчу комісію і перейти нарешті без депресії до прийняття. Тому що депресія буде по-любому, особливо після того, як на провідних світових телеканалах і платформах вийде фільм-розслідування Bellingcat про те, що відбулося насправді зі справою "вагнерівців". І розслідування тоді буде дивитися весь світ.</p>
<p>Проте ми можемо зараз провести це розслідування тут, в парламенті, і встановити, нам не треба мати доступ до секретної інформації, нам треба мати доступ до інформації, як відбувалися події в Офісі Президента у липні, наприкінці липня 2020 року і що сталося, чому фінальна частина спецоперації була зірвана.</p>
<p>"Європейська солідарність", інші опозиційні сили вимагають негайно поставити на голосування у Верховній Раді і створити тимчасову слідчу комісію, щоб ми отримали відповіді на ті питання, які давно поставлені, раніше ніж вийде ефір розслідування Bellingcat, які уже заслужили репутацію серйозними і ґрунтовними розслідуваннями на гарячі теми. Тому давайте не ховатися, а створимо ТСК і продовжимо роботу над пошуком того, хто зрадив Україну.</p>
<p>Дякую.</p>
<p></p>
<p>12:58:52</p>
<p>ГОЛОВУЮЧИЙ. Шановні колеги, ще раз всіх з прийдешнім святом! Пленарне засідання Верховної Ради України оголошую закритим.</p>
<p>Дякую.</p></div>

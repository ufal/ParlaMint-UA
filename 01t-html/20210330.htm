Стенограма пленарного засідання
30 березня 2021

<p align=center>ПОЗАЧЕРГОВЕ ЗАСІДАННЯ</p>
<p align=center>Зал засідань Верховної Ради України</p>
<p align=center>30 березня 2021 року, 13 година</p>
<p align=center>Веде засідання Голова Верховної Ради України РАЗУМКОВ Д.О</p>
<p></p>
<p>12:58:57</p>
<p>ГОЛОВУЮЧИЙ. Добрий день, шановні колеги! Добрий день, шановні представники засобів масової інформації! Я радий вас всіх сьогодні бачити.</p>
<p>Шановні колеги, у зв'язку з вимогою понад 155 народних депутатів України та відповідно до частини восьмої статті 19 Регламенту Верховної Ради України, ми сьогодні проводимо позачергове пленарне засідання Верховної Ради України для розгляду питання щодо ескалації російсько-українського збройного конфлікту.</p>
<p>Шановні колеги, будь ласка, підготуйтесь до реєстрації. Як завжди, нагадую: реєстрація відбувається шляхом натискання зеленої кнопки, це перша зліва, із застосуванням сенсорної кнопки. Всі пам'ятають, як працює сенсорна кнопка? Добре.</p>
<p>Готові реєструватись? Готові? Прошу реєструватись.</p>
<p></p>
<p>13:00:27</p>
<p>В залі зареєстровано 264 народні депутати України. Позачергове пленарне засідання Верховної Ради України оголошую відкритим. Шановні колеги, питання порядку денного вам надані, ви їх всі бачили. Але є дві заяви про перерву із заміною на виступ.</p>
<p>Колтунович Олександр Сергійович.</p>
<p></p>
<p>13:00:56</p>
<p>КОЛТУНОВИЧ О.С.</p>
<p>Дякую. Шановний пане Голово, шановні народні депутати України! Ми сьогодні з вами зібралися на позачергове пленарне засідання. В країні СOVID-19, в країні тотальна бідність, в країні зростають тарифи, в країні рекордні борги за житлово-комунальні послуги у 81 мільярд гривень, в країні рекордне безробіття, рекордні борги по зарплатам і так далі. На сьогоднішній день в країні колосальний абсолютно економічний колапс усіх сфер життєдіяльності.</p>
<p>Що ми бачимо на позачерговому засіданні? Ми бачимо головне питання, заради якого збирають сьогодні зал, – це питання нового переліку об'єктів, які не підлягають приватизації, стратегічних об'єктів, перелік яких зменшений більше ніж у 6 разів. А це означає, що в період карантину, локдауну часткового і інших речей у нас фактично сьогодні можуть вкрасти стратегічні об'єкти. Це те надбання, яке на сьогоднішній день формує з нас технологічну, потужну, економічну державу. Цього не має бути в позачерговому засіданні Верховної Ради. Це перше.</p>
<p>Друге. Наша фракція, як і інші колеги по парламенту, віддали підписи і підписалися під зверненням щодо проведення позачергового засідання з питань тарифів, щодо врегулювання питання газової складової, тарифної політики в електроенергетиці, в питанні опалення, гарячого водопостачання. Всі ці питання із законопроектами ми подали завчасно для того, щоб тарифи в Україні були мінімум у двічі меншими. Але цих питань сьогодні немає в порядку денному.</p>
<p>Більше того, з опозицією почали боротися абсолютно в брутальний спосіб, в незаконний, в неконституційний спосіб. Сьогодні 30 березня представники Служби безпеки України провели 20 обшуків. 20 (Вдумайтесь!) представників політичної партії "Опозиційна платформа – За життя", це наші колеги в регіонах, в усіх регіонах України. Для чого це робиться? Це робиться для того, щоб залякати. Це робиться для того, щоб збити головного політичного опозиційного опонента.</p>
<p>Ми заявляємо, що ми і надалі будемо стояти на тому, щоб питання економічної доцільності стояло насамперед в порядку денному сесії, щоб питання соціальної справедливості також було номер один у позачерговому засіданні Верховної Ради.</p>
<p>І на завершення. Коли ми говоримо про питання тарифної політики, то для цього є конкретні документи, які давайте розглядати в цій залі. Якщо немає цих питань у порядку денному, наша фракція не буде приймати участі в таких засіданнях. Ми покидаємо цей зал, доки тут не з'являться ті питання, які відповідають соціально-економічному… і потребам в країні.</p>
<p>Дякую за увагу.</p>
<p></p>
<p>ГОЛОВУЮЧИЙ. Ще одна заява про перерву з заміною на виступ. Батенко Тарас Іванович.</p>
<p></p>
<p>13:04:07</p>
<p>БАТЕНКО Т.І.</p>
<p>Шановні колеги, шановне українське суспільство, ми розуміємо важливість сьогоднішнього пленарного позачергового сесійного засідання, де ми будемо заслуховувати доповідь щодо ситуації на фронті. Тим не менше перед початком ми хочемо звернути увагу на ситуацію, яка складається після довиборів до Верховної Ради України у 87-му виборчому окрузі на Франківщині.</p>
<p>Як ви знаєте, а ви, мабуть, не знаєте, я хочу сказати, звернення своє адресувати насамперед керівникам монобільшості і партії "Слуги народу" про те, що вибори відбулися, про те, що Президент України декларував і постійно декларує про те, що вибори повинні в країні відбуватися чесно без жодної фальсифікації. Вибори відбулися, друзі, 28 числа, а сьогодні під стінами окружної виборчої комісії на Франківщині люди збираються, щоб протестувати щодо фальсифікацій. То про які чесні вибори ви сьогодні говорите?</p>
<p>28 числа екзитпол, незалежні структури, група "Рейтинг" показали перемогу кандидата від політичної партії "За майбутнє" Олександра Шевченка. Реально тоді ж виборчий штаб кандидата Олександра Шевченка вночі здійснив паралельний підрахунок голосів, "мокрі" бюлетені, протоколи на руках, де 100-відсотково без жодної заяви порушень, де показана ця ж таки перемога. В ту ж ніч голосування і підрахунку ще один паралельний підрахунок голосів здійснив інший штаб кандидата опонента представника партії "Свобода" Руслана Кошулинського 100 відсотків порахованих бюлетенів протоколи з "мокрими" печатками і засвідчена перемога кандидата від партії "За майбутнє" Олександра Шевченка. Кандидат опонент від партії "Слуга народу" заявляє про свою перемогу, заявляє цинічно, не демонструючи жодних протоколів з "мокрими" підписами, заявляє з порушенням всіх норм моралі і права, і виборчого законодавства. Громадська організація "Опора", рух "Чесно" ніяких застережень на дільницях не виявили. Я вважаю про те, що сьогодні вже друга доба і неприпустимо, коли члени ДВК стоять на вулиці під стінами ОВК, а їхні протоколи не можуть здаватися. ОВК приймає тільки протоколи, де переміг кандидат від "Слуг народу", а власне перемога нашого кандидата не приймається, і протоколи відправляються на перерахунок і переуточнення.</p>
<p>Друзі, представники монобільшості, які так гордяться чесними перемогами, ви хочете чесні вибори? Покажіть це. Де ваші олімпійські принципи? Ви вміли красиво вигравати. Покажіть, що ви можете красиво і програти.</p>
<p>Ми вимагаємо чесного підрахунку голосів, і не затягування з визнанням нашого переможця на цих виборах Олександра Шевченка від партії "За майбутнє". Поважаємо вибір наших громадян.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, переходимо до розгляду питань порядку денного. Ми переходимо до розгляду інформації Головнокомандувача Збройних Сил України щодо ескалації російсько-українського збройного конфлікту.</p>
<p>Пропонується наступний порядок розгляду цього питання. Він був погоджений з керівництвом всіх депутатських фракцій та груп. На виступ Руслану Борисовичу дається 10 хвилин, до 10 хвилин. Після цього виступи депутатських фракцій і груп. Кожна фракція буде мати по 3 хвилини, згідно регламенту. Немає заперечень? Немає.</p>
<p>Будь ласка, Руслан Борисович, запрошую вас до трибуни.</p>
<p></p>
<p>13:08:21</p>
<p>ХОМЧАК Р.Б.</p>
<p>Доброго дня.</p>
<p>Шановний пане Голово Верховної Ради України, шановні народні депутати України! Російська Федерація продовжує агресивну політику по відношенню до України. Станом на 30 березня, прошу включити слайд, 2021 року…</p>
<p></p>
<p>ГОЛОВУЮЧИЙ. Шановні колеги… Я вибачаюсь, Руслан Борисович. Ви запросили Головнокомандувача до зали для того, між собою поспілкуватись. Або давайте заслухаємо, або давайте подякуємо керівництву і воно буде займатися своїми справами.</p>
<p>Дякую. Вибачте, Руслан Борисович.</p>
<p></p>
<p>ХОМЧАК Р.Б. Станом на 30 березня цього року вздовж державного кордону України та на тимчасово окупованих територіях України, та Автономної Республіки Крим утримується 28 батальйонних тактичних груп противника, а саме: в Брянській, Воронезькій, Ростовській та на території тимчасово окупованого Криму. Але останнім часом з різних регіонів Російської Федерації під виглядом контрольних занять за зимовий період навчання підтримання бойової готовності та загальної підготовки до майбутніх спільних стратегічних навчань "Запад-2021" збройні сили Російської Федерації здійснюють поступове нарощення військ поблизу державного кордону України: на півночі, на сході і на півдні, а саме в Брянській, Воронезькій областях та Автономній Республіці Крим. Загалом очікується додаткове зосередження до 25 батальйонних тактичних груп, що в сукупності з наявними розгорнутими силами та засобами поблизу державного кордону з Україною, створює загрози воєнній безпеці держави.</p>
<p>Наступний слайд, будь ласка. З 2014 року за час окупації півострова Крим Росією здійснено нарощування міжвидового об'єднання військ збройних сил Російської Федерації, яке на теперішній час становить близько 32 тисячі 700 військовослужбовців. В середині березня цього року на полігоні "Опук" відпрацьовано заходи бойової підготовки з питань висадки повітряного та морського десантів двома батальйонами тактичними групами, при підтримці артилерії тактичної групи, артилерійської тактичної групи зі складу 7-ї десантно-штурмової дивізії. Після закінчення навчань зазначені підрозділи були залишені в районі полігону. Додатково відмічено нарощення угруповування за рахунок переміщення ще п'яти батальйонних тактичних груп.</p>
<p>На тимчасово окупованих територіях України в Донецькій і Луганській областях розгорнуто угруповування російських окупаційних військ противника, перший і другий армійські корпуси у складі чотирнадцяти бойових бригад, полків та підрозділів забезпечення чисельністю близько двадцяти восьми тисяч осіб, які діють за підтримки російських регулярних військ на командних посадах в яких перебувають кадрові офіцери збройних сил Російської Федерації.</p>
<p>Для підготовки фахівців розвідувальних спеціальних підрозділів на тимчасово окупованій території України в Донецькій і Луганській областях перебуває апарат військових радників та інструкторів збройних сил Російської федерації загальною чисельністю більше двох тисяч осіб.</p>
<p>На території Ростовської області додатково утримуються до дванадцяти батальйонних тактичних груп з терміном готовності одна-дві доби, що забезпечує мінімально необхідний комплекс заходів негайного реагування на можливі військові дії з боку України.</p>
<p>Наразі пріоритетним завданням командування російських окупаційних військ на тимчасово окупованих територіях Донецької і Луганської областей залишаються:</p>
<p>підтримання готовності першого і другого армійських корпусів до активних дій, шляхом постійних тренувань з приведенням частин підрозділів у вищій ступені бойової готовності, в ході яких відпрацьовується питання введення як наступальних так і оборонних дій;</p>
<p>накопичення матеріально-технічних запасів для забезпечення цих дій;</p>
<p>створення та підготовка мобілізаційного резерву шляхом проведення зборів з резервістами.</p>
<p>З території Російської Федерації не припиняється логістична підтримка окупаційних адміністрацій. Так з початку року на тимчасово окуповані території Донецької і Луганської областей переміщено близько 19 тисяч тонн пального, 335 тонн боєприпасів, 35 автомобілів, 3 танки, реактивної системи залпового вогню і спеціальна техніка. На ряду з цим хочу зазначити, противник періодично грубо, нехтуючи домовленостями щодо дотримання повного та всеосяжного припинення вогню, який діє з 27 липня 2020 року, продовжує збільшувати вогневу активність із застосуванням, забороненого Мінськими домовленостями, озброєння, в тому числі із застосуванням артилерії 122 калібру та мінометів 82-го та 120-міліметрового калібру. Посилювати передові підрозділи розвідувальними групами та снайперськими парами. Проводити тренування особового складу із залученням інструкторів від збройних сил Російської Федерації. Утримувати в готовності до застосування чергові підрозділи артилерії у визначених напрямках, в тому числі в населених пунктах та на тимчасово окупованій території України, та проводити їх тренування. Проведення демонстраційних дій у нічний час шляхом переміщення озброєння військової техніки. Систематично провокувати підрозділи Об'єднаних сил на відкриття вогню у відповідь, ведучи вогонь з населених пунктів, об'єктів критичної інфраструктури, об'єктів культурної та релігійної спадщини, які знаходяться на окупованій території.</p>
<p>Підтвердженням цього став обстріл 26 березня цього року групи розмінування 143 об'єднаного навчального тренувального центру зі складу Об'єднаних сил в районі населеного пункту Шуми. Група розмінування підполковника Коваля у складі старшини Бруска, старшого солдата Гайчука, спільно з начальником інженерної служби бригади старшим солдатом Барнич проводила огляд місцевості на предмет наявності мін та розмінування їх від протипіхотних мін "ПОМ-2", які напередодні були дистанційно встановлені російськими окупаційними військами.</p>
<p>Під час виконання завдань, внаслідок снайперського вогню, отримав смертельне вогневе кульове поранення старший сержант Барнич, командир групи підполковник Коваль, надаючи йому допомогу та здійснюючи евакуацію внаслідок снайперського вогню отримав несумісне з життям вогнепальне поранення. Внаслідок обстрілу старшина Бруска отримав важкі кульові поранення, старший солдат Гещук поранення середньої важкості. Старший сержант Абрамович і старший солдат Гайченко, які прибули для підтримки групи військовослужбовців, потрапили під снайперський вогонь та отримали смертельні кульові поранення.</p>
<p>Командування неодноразово вживало заходи щодо припинення вогню з боку противника визначеним механізмом взаємодії між спільним центром координації контролю та ОБСЄ, та прийняло рішення відкрити вогонь у відповідь. Після відкриття вогню у відповідь противник припинив обстріли, що дозволило надати допомогу пораненим та евакуювати загиблих.</p>
<p>Я хочу висловити співчуття родинам загиблих військовослужбовців і прошу вас, шановні депутати, вшанувати пам'ять полеглих героїв захисників України.</p>
<p><i>(Хвилина мовчання) </i></p>
<p>Дякую.</p>
<p>Особливим цинізмом дій підрозділів російських окупаційних військ є те, що снайперський вогонь вівся в спини військовослужбовців Об'єднаних сил з об'єкту критичної інфраструктури, водонасосної станції, через яку здійснюється постачання води, як на тимчасово окуповану територію так і на територію підконтрольну уряду України.</p>
<p>Противник намагався спровокувати наші війська вести вогонь у відповідь по насосній станції для спричинення гуманітарної катастрофи в районі міст Торець, Горлівка, Південне.</p>
<p>З метою своєчасного та адекватного реагування на відповідні дії збройних сил Російської Федерації, Збройними Силами України у взаємодії з іншими складовими сектору безпеки і оборони передбачено заходи щодо утримання в готовності до виконання завдань за призначенням визначеного комплекту військ та резервів для припинення провокаційних дій та реагування на загрози, які можуть виникнути на ділянках державного кордону та на інших напрямках. Посилення угруповань Об'єднаних сил на території Донецької, Луганської областей та на кримському напрямку за рахунок військових частин Збройних Сил України, які перебувають у різних ступенях бойової готовності. Створення відповідних угруповань Збройних Сил України для виконання завдань з оборони держави неймовірних загрозливих напрямках дій противника, постійного нарощування готовності та дії на урбанізованій місцевості за різноманітних погодних умов, та умов обстановки.</p>
<p>Підсумовуючи свій виступ хочу зазначити, що Збройні Сили України готові до адекватної відповіді як у разі ескалації конфлікту в районі проведення операції Об'єднаних сил, так і у випадку ускладнення воєнно-політичної та воєнно-стратегічної обстановки навколо України.</p>
<p>Хотів би подякувати членам Комітету з питань національної безпеки, оборони та розвідки Верховної Ради України за одностайне схвалення проекту Закону України за номером 3553, який є вкрай важливим для зміцнення обороноздатності нашої держави. Метою якого є реформування системи мобілізації та продовження створення військового резерву за стандартами країн-членів Північноатлантичного альянсу, що дасть нам можливість завершити переформування військових комісаріатів у територіальні центри комплектування та соціальної підтримки, можливість оперативно доукомплектовувати з резервістами в особливий період без оголошення мобілізації, поширити увесь комплекс соціальних пільг та гарантій резервістам, які призиватимуться на військову службу та ряд інших спроможностей.</p>
<p>Наша спільна мета – перемога у війні з агресором, забезпечення сталого миру, відновлення територіальної цілісності потребує консолідації зусиль всього українського народу.</p>
<p>Держава, в якій влада дбає про своїх захисників, а суспільство підтримує і поважає військових - не переможна!</p>
<p>Дякую за увагу. Слава Україні! <i>(Оплески)</i></p>
<p></p>
<p>ГОЛОВУЮЧИЙ. Героям Слава!</p>
<p>Дякую Руслане Борисовичу.</p>
<p>Шановні колеги, будь ласка, запишіться на виступи від депутатських фракцій та груп.</p>
<p>Вельможний Сергій Анатолійович.</p>
<p></p>
<p>13:21:08</p>
<p>ВЕЛЬМОЖНИЙ С.А.</p>
<p>Передаю слово Сергію Шахову.</p>
<p></p>
<p>ГОЛОВУЮЧИЙ. Шахов Сергій Володимирович.</p>
<p></p>
<p>13:21:22</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра".</p>
<p>Безумовно, ми підтримуємо всі ініціативи, які сьогодні пропонує парламенту Міністерство оборони, і будемо голосувати за це.</p>
<p>Але хотів би зазначити, я сам з Луганщини, і хотів би зазначити сьогодні моменти, які є саме на межі в "сірій" зоні, де і звідки відвели війська. Хто подбає за цивільних в зоні розмежування? Чому сьогодні немає того переселення, як було в Абхазії, Грузії? Чому сьогодні не дбається за цих людей? Гинуть цивільні люди.</p>
<p>По-друге, головне, що стосується військових. Є таке поняття "контузія", і чомусь Міністерство оборони і МОЗ прийняли рішення і прибрали цю норму – "контузія", зробили просто "травма". Контузія – це не те, коли банкою, склянкою порізався і получив травму. Контузія – це серйозне поранення, за яке повинна також дбати, за кожного військового, наша держава. Спочатку лишили афганців допомоги, чорнобильців допомоги, тепер військових, які пішли захищати кордони України.</p>
<p>Група "Довіра" вимагає повернути норму і допомогти сьогодні отримати інвалідність тим людям, які отримали контузію.</p>
<p>По-третє, група "Довіра" вимагає негайного втручання Кабміну в питання дітей. Почуйте, мільйон 700 тисяч переселенців, ну, добре коли 5 дітей учаться в Києві, переселенці, їх звільнили від сплати на харчування. В мої часи, коли я був дитиною, взагалі діти не платили за харчування. А сьогодні, сьогодні діти повинні... то єсть батьки, які і так жебракують від ваших тарифів, від того, що відбувається в державі – скрута, пандемія і так далі, немає чим заплатити за годування дитини. Донецька, Луганська область кожна дитина підпадає під норму "дитина війни". Кабмін негайно повинен втрутитися в ситуацію і допомогти громадам, новим громадам, в яких немає сьогодні грошей, дати дотацію в зону Донбасу, Луганської та Донецької областей, діти повинні отримувати безкоштовне харчування.</p>
<p>Дякую. Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Юрчишин Ярослав Романович.</p>
<p>Сергій Іванович, да? Сергій Іванович Рахманін.</p>
<p></p>
<p>13:24:39</p>
<p>РАХМАНІН С.І.</p>
<p>Шановні колеги, те, що відбувається останніми тижнями на лінії розмежування, будемо відвертими, на лінії фронту, це, безумовно, драматичні події. Але з іншого боку, це дуже добрі ліки для тих, хто дуже вірив в те, що достатньо підписати чергове перемир'я, точніше, черговий режим припинення вогню і війна закінчиться. Ні, не закінчиться, на превеликий жаль, ця війна дуже довго... ця війна триватиме довго і для того, щоб в ній перемогти, треба воювати, треба відповідати тоді, коли цього вимагає ситуація. Тому, безумовно, ми будемо підтримувати відповідну постанову. Але є речі, на які держава має реагувати негайно. По-перше, необхідно для того, щоби нарешті була задіяна контрснайперська складова, бо переважна більшість втрат, в тому числі втрат невідворотних, які останнім часом є на фронті, це втрати від снайперського вогню. Україна має відповідати адекватно. Потрібно, щоб снайпери працювали і не озиралися на керівництво.</p>
<p>Друге. Ми маємо відповідати на будь-який обстріл наших позицій. Відповідати жорстко і негайно, незалежно від того, як на це подивиться хтось в Києві, в Москві, в Брюсселі, Парижі чи Берліні. Тому що, на жаль, це наша війна, ми маємо воювати, і ми маємо перемагати. А для того, щоб ми дійшли до перемоги, ми маємо відповідати.</p>
<p>І я сподіваюся, Руслане Борисовичу, що в даному випадку ми отримаємо підтримку вас в цьому питанні.</p>
<p>Третій момент. Треба нарешті навести лад в мобілізаційній складовій. У нас, нарешті, має нормально запрацювати військовий облік. У нас, нарешті, мають з'явитися притомні резерви. У нас, нарешті, мають запрацювати військкомати так, як вони мають працювати, а не просто галочки ставити в риси.</p>
<p>Наступний момент. Дуже добре, що останнім часом у нас активізувалася Рада національної безпеки і оборони. Але дуже хотілося б, щоб вона займалася не тільки санкціями і не тільки п'ятою колонною, а щоб вона частіше, як того вимагає закон і Конституція, опікувалася, власне, військовими питаннями, а не збиралася і розбиралася з ситуацією на фронті тільки тоді, коли у нас виникає загострення. Рада національної безпеки має займатися у тому числі і в першу чергу цим.</p>
<p>І останнє. Ця війна надовго. Але, якщо ми не будемо робити те, що від нас залежить вже сьогодні, то вона триватиме безкінечно довго. І тому питання оборонних закупівель, питання резерву і питання мобілізації – це мають бути ті питання, які, в першу чергу, мають розглядатися з усіма відповідними структурами, починаючи, в першу чергу, від Ради національної безпеки.</p>
<p>Дякую.</p>
<p></p>
<p>ГОЛОВУЮЧИЙ. Южаніна Ніна Петрівна.</p>
<p>Петро Олексійович Порошенко.</p>
<p></p>
<p>13:27:54</p>
<p>ПОРОШЕНКО П.О.</p>
<p>Шановний пане Голово! Шановний пане Головнокомандувач Збройних Сил України, шановні колеги!</p>
<p>Почати я хочу з подяки українським воїнам за мужність протидії агресору. І за ту витримку, яку вони демонструють, коли часом важко зрозуміти маневри Зеленського, який протягом двох років зазирає в очі Путіну.</p>
<p>І настав час подивитися в очі правді, бо "фітіль" війни, бо "ключі" від миру знаходяться в Москві. І теза про мир, коли достатньо просто припинити стріляти, і про те, що лише перемир'ям можна забезпечити мир – теза хибна. Про це треба заявляти: Путін – вбивця. І про це ми говорили з 2014 року. Зараз про це говорить весь світ – від Байдена до Трюдо.</p>
<p>Я сподіваюся, що, Володимир Олександрович, і вам вдасться вичавити з себе це визначення.</p>
<p>Потрібні рішучі дії. Втілити в життя спільну ініціативу України, Німеччини і Франції про дорожню карту "дорожню карту" Мінську, з принципом – "спершу – безпека" ("security first"), яке ми, спільно з німцями і французами, наголосили на Нормандському, Берлінському саміті в 2016 році.</p>
<p>Негайної реалізації потребує ініціатива запровадження миротворчої місії на окупованому Донбасі, відповідно до мандату Ради безпеки Організації Об'єднаних Націй, бо згаяно два роки.</p>
<p>Наша команда твердо переконана, що позиція Києва послабляє відсутність прямого діалогу між Президентом Сполучених Штатів і Президентом України. Причини очевидні – захист Зеленським інтересів Коломойського. І я твердо переконаний, що відсутність боротьби з корупцією і згортання реформ отут і заховано, PIN-код для цієї телефонної розмови.</p>
<p>Щодо дій на фронті, дорогі мої. Слід повернути підрозділи на позиції, з яких вони були відведені два роки тому. На передню лінію знову треба вивести контрснайперські групи, бо більше 26 воїнів, загиблих від снайперського вогню. Слід зняти обмежену інддіяльність розвідувальних груп, відновити діяльність дронів, відновити артилерійську розвідку і контрбатарейну боротьбу, і зрив спецоперацій із затримання військових злочинів з приватної армії "Вагнера", де ви не поставили підпис під тимчасовою слідчою комісією. Саме ви і ви, шановні члени "Слуг народу"!</p>
<p>Я впевнений в тому, що страх, з яким Зеленський блокує...</p>
<p></p>
<p>ГОЛОВУЮЧИЙ. Євтушок Сергій Миколайович. Євтушок Сергій Миколайович. Шановні колеги. Не наполягає.</p>
<p>Лубінець Дмитро Валерійович. Так ви тоді кажіть, будь ласка. З місця, включіть Євтушку.</p>
<p></p>
<p>13:31:33</p>
<p>ЛУБІНЕЦЬ Д.В.</p>
<p>Прошу передати слово Батенку.</p>
<p></p>
<p>ГОЛОВУЮЧИЙ. Євтушку включіть з місця мікрофон, будь ласка.</p>
<p></p>
<p>13:31:49</p>
<p>ЄВТУШОК С.М.</p>
<p>Сергій Євтушок, "Батьківщина". Прошу передати слово Валентину Наливайченку.</p>
<p></p>
<p>ГОЛОВУЮЧИЙ. Наливайченко Валентин Олександрович.</p>
<p></p>
<p>13:32:02</p>
<p>НАЛИВАЙЧЕНКО В.О.</p>
<p>Шановний пане Голово, шановна президія, шановні громадяни України! Фракція "Батьківщина" звертається до всіх зараз заспокоїтись, особливо тих, що жали руки Путіну і дякували. І вшанували кожного бійця, який зараз на передовій, через радіо, де є, і де є телевізор, дивиться і чув Головнокомандувача Збройних Сил України.</p>
<p>Але ми й хотіли, пане Головнокомандувач, не просто вас почути, а щоб ви донесли цій залі, усім народним депутатам, особливо тим, що представляють владу: а що ж потрібно для зміцнення обороноздатності, що ми можемо і маємо зробити для того, щоб Збройні Сили України стали сильнішими?</p>
<p>Я вам скажу, що. Питання номер один – оборонпром, оборонні замовлення, оборонні заводи. Скажіть, які і коли нарешті запрацюють<a name=_GoBack></a> на українську армію? Коли нарешті ми приберемо цю прокладку корумповану "Укроборонпром"? Коли нарешті модулі безпеки, наголошую, броньовані модулі безпеки з'являться на передовій? І захистять кожного піхотинця, кожного морпіха. Від кого? Та від тих снайперів, що вбивають наших хлопців. Захистять наші Збройні Сили. Є такі можливості України. Чому до цього часу не замовляєте? Чому до цього часу на передовій їх немає? Я знаю відповідь. Я не вас звинувачую. Я знаю відповідь, бо відповідь ця в київських чиновницьких кабінетах. І те, що корупція вбиває Україну тут в Києві, а хлопці захищають Україну на передовій, так це те із чим треба боротися. І, що треба знищити в першу чергу, це внутрішнього агресора під назвою корупція і ТОП-корупціонери.</p>
<p>Ідем далі. Протягом цього року ми вшанували пам'ять, справді ми втратили 21 найкращого сина України, протягом цього року, наших військових. Але так само ми і чекаємо від вас чим ми можемо допомогти, щоб налагодили тактичну медицину на фронті. В цьому році 21 військовий пішов з життя через COVID. Це якийсь роковід, а не COVID. Чим допомогти, щоб нарешті з'явилася ефективна, дієва, доступна і якісна тактична медицина на фронті?</p>
<p>Ось, що фракція "Батьківщина" вважає пріоритетними питаннями.</p>
<p>Прошу вас, після того як ви повернетеся з вашої закордонної поїздки куди ви зараз їдете, направте в парламент конкретні запити. Оборонні замовлення такі-то. Медицина військова, тактична медицина така-то. Військовий шпиталь відремонтувати, бодай в Києві палату кожну, стільки-то виділити. І ми знаємо звідки забрати. Забрати з чиновників, з привілеїв усіляких. І направити на пряме фінансування в армію. Я вже не кажу про першочергові, умови служби і військове харчування кожного військового зараз на передовій. Вирішимо ці питання і тоді будемо говорити, що ми підтримуємо…</p>
<p></p>
<p>ГОЛОВУЮЧИЙ. Лубінець Дмитро Валерійович.</p>
<p>Батенко Тарас Іванович.</p>
<p></p>
<p>13:35:28</p>
<p>БАТЕНКО Т.І.</p>
<p>Шановні друзі, шановні колеги, ви знаєте, у питаннях російсько-української війни, я думаю, не має бути ескалації, протистояння у сесійному залі, як не було його, починаючи з 2014 року, коли ми всі разом тут, в цьому парламенті, називали і визнавали Путіна ворогом, Путіна, якщо хочете, карликом, Путін мем, Путін мем-вбивця, це не сьогоднішній мем, Петро Олексійович, не сьогоднішній мем, не сьогоднішнього дня. У нас є всі підстави говорити про серйозне загострення військово-політичної ситуації на фронті в зоні операції бойових дій, які чиняться з боку Російської Федерації.</p>
<p>Ми неодноразово задавалися питанням: а чи є в нас зараз режим тиші, оголошений вже давно, який системно і цинічно фактично з літа не виконується ворогом, з початку так званого перемир'я з кінця літа? Ми зазнали близько 20 бойових втрат, з них 15 загиблих з початку року тільки. Весь цей час перемир'я триває диверсійно-снайперська війна з можливим перезамінуванням протитанкових мінних загороджень край доріг, аби вони спрацювали не лише на військових, але і на цивільних людей. Ми бачили з початку перемир'я, як спостерігачі місії ОБСЄ часто заплющували очі на такі диверсійні кроки з боку окупантів, які під виглядом навчань хотіли просунутись в бік позиції Збройних Сил України. Яке перемир'я, друзі, якщо ця ж місія ОБСЄ зафіксувала майже тисячу випадків його порушення на Донеччині?</p>
<p>В результаті постійні обстріли українських військових позицій, мирних жителів говорять про те, що треба вживати термінових заходів як на рівні Нормандського формату, так і слабопрацюючого Мінського майданчика. Ми знаємо про те, що після виведення взимку бійців з окопів під Шумами різко погіршилася ситуацію з розмежування вогню, переговорна ситуація в Тристоронній контактній групі і сьогодні фактично ніякого перемир'я не існує. Чотири загиблих бійця та кілька поранених – це новий виток загострення на фронті. І Україна має відповісти на нього не тільки словами співчуття сім'ям і родинам загиблих, ми повинні для себе відповісти, яка перспектива Мінського майданчика перемовин, чи він не зайшов у глухий кут через особливі позиції Росії у ньому і наскільки дієвим сьогодні є Нормандський формат. Військово-політична ескалація в рамках майбутніх навчань у вересні у Білорусії під назвою "Захід-21" так само має викликати велике застереження з боку міжнародного співтовариства. Ми хочемо почути конкретні кроки виконавчої влади у напрямку посилення міжнародно-економічного тиску на Російську Федерацію.</p>
<p>Ми підтримуємо закрите позачергове засідання Верховної Ради України, щоб заслухати і начальника Генерального штабу, і міністра оборони з цього питання в ширшому аспекті, в закритому аспекті. І я вважаю, що ми готові до такого засідання. У певний час, будь-коли, щонайшвидше зібратися і послухати реальний стан справ.</p>
<p>Дякую вам.</p>
<p></p>
<p>ГОЛОВУЮЧИЙ. Гетманцев Данило Олександрович.</p>
<p></p>
<p>13:38:44</p>
<p>ГЕТМАНЦЕВ Д.О.</p>
<p>Прошу передати слово Безуглій Мар'яні.</p>
<p></p>
<p>ГОЛОВУЮЧИЙ. Безугла Мар'яна Володимирівна.</p>
<p></p>
<p>13:39:01</p>
<p>БЕЗУГЛА М.В.</p>
<p>Російська Федерація вже більше семи років веде проти України агресивну війну. Внаслідок прямої збройної інтервенції було окуповано Крим та частину Донецької та Луганської областей. Понад 13 тисяч наших громадян втратили свої життя заради незалежності України, а мільйони змушені були покинути свої домівки, коли мирне життя Російська Федерація перетворила на жах та терор. Обстріли і загострення на фронті держава-окупант використовує як засіб тиску на нас, на Україну для примушування до здачі позицій на переговорах.</p>
<p>Останній кричущий факт – ескалація насилля і обстріли російськими окупаційними військами позицій Збройних Сил України в районі населеного пункту Шуми, внаслідок якого загинули наші військові. Це ніщо інше як черговий акт агресії. Ми бачимо, що Російська Федерація вирішила іти шляхом ескалації конфлікту та зухвало ігнорує свої зобов'язання щодо його врегулювання, продовжуючи підривати мирний процес і переслідуючи виключно свої політичні цілі.</p>
<p>Не має бути жодних ілюзій. Кремль продовжує заперечувати будь-яку участь у війні на Донбасі попри наявність беззаперечних доказів. Російська Федерація намагається переконати міжнародне співтовариство, що вона не є стороною конфлікту, що це внутрішній конфлікт в Україні, але це викривлена реальність. Триваюча збройна агресія з боку Російської Федерації проти України є загрозою міжнародній безпеці. Ми маємо продовжувати разом з усім цивілізованим світом тиснути на Російську Федерацію, щоб примусити її виконувати зобов'язання.</p>
<p>Будь-яка війна закінчується. Закінчиться і ця війна. Ми повинні зробити все для того, щоб це сталося якнайшвидше дипломатичним шляхом і з повним врахуванням інтересів України. Закликаємо світове співтовариство до продовження та посилення міжнародного, політичного і економічного тиску на Російську Федерацію з метою припинення агресії, виведення іноземних військ з території України, іноземних військ і озброєння, повного відновлення суверенітету і територіальної цілісності України в межах її міжнародно визнаних кордонів.</p>
<p>Панове, ми всі знаємо, і наша сила, і Президент, ми не жмемо руку і не обіймаємо, ми боремося, і закликаємо боротися разом.</p>
<p>Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Шановні колеги, час на виступи вичерпано. Дякую. Переходимо до наступного питання. Дякую, Руслане Борисовичу, ще раз. Руслане Борисовичу, ви вже перейшли в запрошення. Павло Миколайовичу, забирайте зразу на... До побачення.</p>
<p>Переходимо до наступного питання порядку денного. Вам запропонований до розгляду проект Постанови про Заяву Верховної Ради України щодо ескалації російсько-українського збройного конфлікту (реєстраційний номер 5312).</p>
<p>По-перше, нам треба включити це питання в порядок денний сесії.</p>
<p>По-друге, пропонується скоротити строки... розглянути це питання за скороченою процедурою.</p>
<p>Будь ласка, підготуйтеся до голосування.</p>
<p>Готові голосувати?</p>
<p>Ставлю на голосування пропозицію про включення до порядку денного сесії проекту Постанови реєстраційний номер 5312. Прошу підтримати та проголосувати.</p>
<p></p>
<p>13:43:31</p>
<p>За-294</p>
<p>Рішення прийнято.</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>13:43:53</p>
<p>За-263</p>
<p>Рішення прийнято.</p>
<p>До слова запрошується голова Комітету з питань зовнішньої політики та міжпарламентського співробітництва Мережко Олександр Олександрович.</p>
<p></p>
<p>13:44:13</p>
<p>МЕРЕЖКО О.О.</p>
<p>Шановні колеги, комітет на своєму засіданні 29 березня 2021 року розглянув питання щодо загострення ситуації на тимчасово окупованих територіях Донецької та Луганської областей, зокрема масові обстріли російськими окупаційними військами 26 березня 2020 року позицій Збройних Сил України в районі населеного пункту Шуми Донецької області із застосуванням стрілецької зброї, гранатометів, а також заборонених Мінськими угодами мінометів.</p>
<p>Так, ініціатором прийняття цієї заяви стала фракція "Слуга народу". Так, нас багато разів недобросовісно звинувачували, що ми начебто не називаємо речі своїми іменами, причому звинувачували нас ті політичні сили, які якраз самі протягом років чомусь не називали речі своїми іменами, які приховували війну за евфемізмами.</p>
<p>В цій заяві ми чи не вперше з трибуни Верховної Ради відкрито заявляємо про наявність не тільки збройної агресії, але і також про російсько-український збройний конфлікт і це цілком юридично коректний і рішучий крок з боку Верховної Ради. Правильна юридична кваліфікація війни на сході України означає, що йдеться саме про міжнародний збройний конфлікт, тобто про війну, в якій є лише дві сторони – Росія та Україна, і яка є результатом збройної агресії Росії проти України.</p>
<p>Отже, колеги, прошу підтримати рішення Комітету з питань зовнішньої політики та міжпарламентського співробітництва та прийняти постанову за основу та в цілому.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, запишіться: два – за, два – проти на виступи від депутатських фракцій та груп.</p>
<p>Юрчишин Ярослав Романович. Бобровська.</p>
<p></p>
<p>13:46:18</p>
<p>БОБРОВСЬКА С.А.</p>
<p></p>
<p>ГОЛОВУЮЧИЙ. Бобровська Соломія Анатоліївна.</p>
<p></p>
<p>13:46:27</p>
<p>БОБРОВСЬКА С.А.</p>
<p>Соломія Бобровська, фракція "Голос".</p>
<p>Ви знаєте, ця заява називається іншими словами, якщо хтось не читав, називається вона "ми стурбовані". Стурбовані на рівні наших колег, які живуть далеко від цієї країни, від кордону і від подій які відбуваються на сході. Тому що ми добре розуміємо, що ті хто втягнуті в події, у війну на сході і на півдні давно непросто стурбовані, а вони роблять все можливе на їхньому рівні. Хтось тягне волонтеркою на схід, хтось займається в госпіталях, хтось працює на своїх рівнях, а парламент мав би бути непросто стурбований, він мав дати чітку, нормальну, адекватну, якісну, глибоку заяву з чіткими задачами в тому числі внутрішньодержавними.</p>
<p>Безперечно, це ініціатива "Слуг народу". Бо ми інші партії і фракції не мали можливості навіть нормально внести правки і пропрацювати текст. Хоча ми просили, дайте нам будь ласка, дві-три години, ми зробимо цю заяву ефективним інструментом. І так повинно бути. Тому що ця заява не лише для українців всередині, які не побачили окрім хвалебної оди, що ми вітаємо зусилля Президента, хоча ми їх наразі і не бачимо, про те як він рухається в напрямку відновлення діалогу в Нормандській четвірці.</p>
<p>Ми б мали дати назовні посил, що далі ми хочемо, як далі ми це бачимо. Тому що, не дай Бог, завтра, післязавтра піде ескалація на сухопутній ділянці, а сьогодні, на жаль, Головнокомандувач не згадав і морську ділянку, що робиться з Азовським морем. Як контролюються наші кораблі, про присутність наших Військово-Морських Сил. Але про присутність російського флоту і прикордонного флоту ФСБ Російської Федерації в Азові. І ви добре знаєте, якщо ви стане в Маріуполі, ви побачите прапор – триколор біля берегів, що ми далі будемо робити, яка далі наша має бути оцінка.</p>
<p>Тому, шановні колеги, не зливайте, будь ласка, цей Комітет зовнішньої політики геть зовсім в нікуди. Дайте можливість нам працювати і фахово виписувати заяви, які справді мали бути інструментом функціонального парламенту. Так повинно бути.</p>
<p>Дякую.</p>
<p></p>
<p>ГОЛОВУЮЧИЙ. Тимофійчук Володимир Ярославович. Максим Аркадійович Бужанський.</p>
<p></p>
<p>13:48:36</p>
<p>БУЖАНСЬКИЙ М.А.</p>
<p>Шановні колеги, ми зібрались тут, щоб відреагувати на загибель чотирьох наших воїнів. Я був здивований, коли після виступу командувача Збройними Силами України тут з'явився Петро Олексійович Порошенко та почав розповідати про якісь стосунки, відношення нашого Президента з паном Путіним. Ми знаємо тільки одне, що турбує країну, це жму руку, обіймаю. Оцей формат обрав для себе Петро Олексійович. І я не знаю, куди він там дивився в цей час, в очі чи ще кудись, але це він робив, а не Зеленський.</p>
<p>Я нагадаю вам, що під час трагедії під Іловайськом не Зеленський торгував вугіллям з панамським офшором, це робив Петро Олексійович Порошенко. І чомусь не разу не вибачився тут перед громадянами України, чию довіру він використав.</p>
<p>Я нагадаю вам, що це негідно використовувати такий привід, як загибель наших воїнів, для зведення політичних стосунків і спроб реваншу.</p>
<p>Я вважаю, що Верховна Рада, кожна із фракцій, повинна підтримати цю заяву. Ми повинні відреагувати. Тому я чекаю від кожного з вас підтримки – зелену кнопку "за".</p>
<p>Дякую.</p>
<p></p>
<p>ГОЛОВУЮЧИЙ. Репліка – Петро Олексійович Порошенко. Репліка, хвилину.</p>
<p></p>
<p>13:50:12</p>
<p>ПОРОШЕНКО П.О.</p>
<p>Шановні колеги, дуже прикро, що такі як попередній виступаючий і є голосом Верховної Ради.</p>
<p>Дуже прикро, що ми, твердо переконані, п'ять років тримали лінію, не відводили війська і захищали кожного українського воїна. А зараз, після проголошення 27 липня перемир'я, лише в цьому році 26 загиблих, тому що відведені війська, тому що заборонені розвідгрупи, тому що нема контрснайперської боротьби, яку ми створювали.</p>
<p>І я твердо переконаний, що зараз ми маємо об'єднатися, провести засідання Ради нацбезпеки, посилити оборону і краще тиснути руки, ніж зазирати в очі Путіну, шукаючи там миру, його там немає. І у нас винен Путін, а не українські військові. Дякую.</p>
<p></p>
<p>ГОЛОВУЮЧИЙ. Лубінець Дмитро Валерійович.</p>
<p></p>
<p>13:51:20</p>
<p>ЛУБІНЕЦЬ Д.В.</p>
<p>Шановна президія, шановні народні депутати, громадяни України! Знаєте, народні депутати, я думаю, що ті громадяни України, які проживають зараз на території Донецької і Луганської області, коли бачать, що питання виживання держави замість того, щоб об'єднувати український парламент, ви знову почали використовувати для якихось політичних баталій.</p>
<p>Я повернувся два дні тому і хочу вам всім повідомити, що насправді не відповідає дійсності, що загострення у нас тільки розпочалося, вже півроку у нас працюють снайперські групи ворожі, у нас півроку йдуть 220-ті, 300-ті. І замість того, щоб була миттєва реакція в тому числі парламенту, ми тільки зараз зібралися. Але дякувати керівництву парламенту, що хоч зараз ми будемо приймати цю постанову.</p>
<p>Чи буде вона нести якісь серйозні юридичні або політичні наслідки? Я думаю, що всі фракції читали цю постанову, я особисто її, ознайомився і прочитав тільки зараз. Колеги, давайте ми, напевно, будемо міняти дефініції замість того, що тільки ми вкотре звертаємося до міжнародних колег з тим, щоб вони знову засудили російську агресію, ми знову закликаємо вітати рішення Головнокомандуючого, Президента України, Нормандський формат ми згадуємо, може врешті-решт парламент буде займатися своєю роботою. Ми будемо виділяти додаткові кошти бійцям, ми будемо розглядати дійсно воєнні закупівлі і будемо допомагати армії захищати нашу державу. Тому давайте безумовно сьогодні проголосуємо "за", але займемося своєю роботою замість політичних чвар.</p>
<p>Дякую.</p>
<p></p>
<p>ГОЛОВУЮЧИЙ. Бакунець Павло Андрійович.</p>
<p></p>
<p>13:53:39</p>
<p>БАКУНЕЦЬ П.А.</p>
<p>Шановний пане Голово, шановні народні депутати, дорогий український народе! Павло Бакунець, Львівщина, депутатська група "Довіра".</p>
<p>Сьогодні кожен в цьому залі і в нашій країні повинен чітко усвідомлювати, і говорити, на сході України йде війна, там є Росія – агресор, Путін – це вбивця і там ллється кров, кров ваших родичів, ваших сусідів, там ллються сльози жінок, матерів і дітей, наших з вами захисників, котрі віддають найдорожче – життя, життя аби ця країна досі змогла існувати, а ви всі, як мінімум, сидіти тут в цьому залі. Тому кожен факт агресії, який порушує норми міжнародного права, повинен бути задокументований і повинен бути засуджений на найвищому рівні.</p>
<p>Тому сьогодні ми, депутатська група "Довіра", закликаємо всіх вас колег в цьому залі підтримати дану постанову і чим визнати, що на сході є війна, агресор і ми вбиваємося за наших захисників, за наших воїнів і дякуємо їм за їхній важкий труд, за їхню відданість і за їхню боротьбу на розвиток нашої держави, горде ім'я якої, Україна.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Це не репліка – це з мотивів.</p>
<p>Геращенко – з мотивів. Немиря – з мотивів, бачу. Два виступи з мотивів, після цього переходимо до голосування. Будь ласка, запросіть народних депутатів до зали.</p>
<p>Ірина Володимирівна Геращенко.</p>
<p></p>
<p>13:55:40</p>
<p>ГЕРАЩЕНКО І.В.</p>
<p>Шановні українці! Гібридна війна вимагає сильної дипломатії і сильної армії. Політес – вимагає так тиснути руку, щоб зламати пальці агресору, так обнімати, щоб зламати ребра агресору. І це те, що робила наша команда, коли звільнила дві третини окупованого Донбасу не відступаючи.</p>
<p>Два роки тому ми почули фантастичний рецепт – перестати стріляти і ви перестали стріляти у відповідь, 25 загиблих воїнів тільки цього року. Ви обіцяли зустрітись по середині і відвели українські війська. І ви обіцяли перестати заробляти на війні, так хто ж зараз заробляє? Питання риторичне.</p>
<p>Деградує Нормандський формат, деградує Мінських процес, три народних депутати "слуги" входять до мінських груп, але каналами фокусує переодіта баришня, яка ахінею несе з усіх каналів, замість того, щоб ви сьогодні звітували, чого ви домоглися в Мінському процесі?</p>
<p>Де звільнені заручники? Насправді, так само, ви відступили від дорожньої карти, ви відступили від теми миротворців, ви відступили від…</p>
<p></p>
<p align=center>Веде засідання Перший заступник Голови Верховної Ради України СТЕФАНЧУК Р.О.</p>
<p></p>
<p>13:56:51</p>
<p>ГОЛОВУЮЧИЙ.</p>
<p>Будь ласка, народний депутат Немиря.</p>
<p></p>
<p>13:57:03</p>
<p>НЕМИРЯ Г.М.</p>
<p>Дякую, пане голово! Фракція "Батьківщина" буде підтримувати цю заяву. Більш того, за наполяганням фракції "Батьківщина" в тексті заяви виявились нагадування про Будапештський меморандум, який чомусь, дивним чином, в першій версії був відсутній.</p>
<p>Але знаєте здається іноді, що депутатів Верховної Ради використовують, як дипломатичні меблі, а парламент перетворюється на джерело "паркетних" заяв.</p>
<p>17 заяв парламент минулого скликання прийняв, ця буде вже четверта цього скликання. А що буде, якщо не дай Бог наступного тижня ще чотири або більше військових загинуть, чергова заява? "Батьківщина" вважає, що не можна "паркетними" заявами підміняти реальну сильну дипломатичну роботу.</p>
<p>Тому "Батьківщина" закликає, не можна "паркетними" дипломатичними заявами підміняти реальну дипломатичну роботу. Ми закликаємо до справжнього єднання в ім'я сильної України.</p>
<p></p>
<p align=center>Веде засідання Голова Верховної Ради України РАЗУМКОВ Д.О</p>
<p></p>
<p>13:58:13</p>
<p>ГОЛОВУЮЧИЙ. Будь ласка, підготуйтесь до голосування і запросіть народних депутатів до зали.</p>
<p>Ставлю на голосування пропозицію про прийняття в цілому проекту Постанови про Заяву Верховної Ради України щодо ескалації російсько-українського збройного конфлікту (реєстраційний номер 5312).</p>
<p>Готові голосувати?</p>
<p>Прошу підтримати та проголосувати.</p>
<p></p>
<p>13:59:20</p>
<p>За-308</p>
<p>Рішення прийнято.</p>
<p>Постанова прийнята в цілому.</p>
<p>Дякую, шановні колеги.</p>
<p>По фракціях покажіть. "Слуга народу" – 219, "Опозиційна платформа – За життя" – 0, "Європейська солідарність" – 24, "Батьківщина" – 18, "Партія "За майбутнє" – 13, "Голос" – 14, "Довіра" – 13, позафракційні – 7.</p>
<p>Шановні колеги, позачергове пленарне засідання Верховної Ради України оголошую закритим.</p>
<p>І одразу розпочинаємо наступне.</p>

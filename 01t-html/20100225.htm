Стенограма пленарного засідання
25 лютого 2010
<div>
<p>УРОЧИСТЕ ЗАСІДАННЯ&nbsp;&nbsp;</p>
<p>Сесійна зала Верховної Ради України</p>
<p>25 лютого 2010 року, 10:00 година</p>
<p>Веде засідання Голова Верховної Ради України В.М.ЛИТВИН&nbsp;</p>
<p><b>&nbsp;</b></p>
<p>ГОЛОВУЮЧИЙ. Шановні народні депутати! Гості Верховної Ради України! Пані та панове! Відповідно до статті 104 Конституції України новообраний Президент України вступає на пост з моменту складення присяги на урочистому засіданні Верховної Ради України. Верховна Рада України постановою від 16 лютого 2010 року визначили днем проведення урочистого засідання з нагоди складення присяги новообраним Президентом України 25 лютого 2010 року.</p>
<p>На урочистому засіданні Верховної Ради України присутні: народні депутати України, президенти України, колишні голови Верховної Ради України та уряду України, Голова та члени Конституційного Суду України, Голова Верховного Суду України, голова Вищого господарського суду України, голова Вищого адміністративного суду України, Генеральний прокурор України, Голова Національного банку України, голова та члени Центральної виборчої комісії, президент Національної академії наук України, голова Служби безпеки України, голова Служби зовнішньої розвідки України, Уповноважений Верховної Ради України&nbsp; з прав людини,&nbsp; голова Рахункової палати, члени уряду, Голова Верховної Ради Автономної Республіки Крим, Голова Ради міністрів Автономної Республіки Крим, голови обласних рад, Київський міський голова, голова Севастопольської міської ради, &nbsp;міської ради, керівники церков.</p>
<p>В урочистому засіданні Верховної Ради України беруть участь офіційні іноземні делегації: Республіки Вірменія – Президент Серж Саргсян (<i>оплески</i>), Латвійської Республіки – Президент Валдіс Затлерс з дружиною (<i>оплески</i>), Литовської Республіки – Президент Далі Грибаускайте (<i>оплески</i>), Республіки Македонія – Президент Георге Іванов (<i>оплески</i>), Республіки Польща – Президент Лех Качинський (<i>оплески</i>), Угорської Республіки – Президент Ласло Шайом (<i>оплески</i>), Чорногорії – Президент Філіп Вуянович (<i>оплески</i>), Республіки Білорусь – Президент Олександр Лукашенко братиме участь в урочистостях (<i>оплески</i>), Азербайджанської Республіки – Прем`єр-міністр&nbsp; Артур Расізаде (<i>оплески</i>), Республіки Казахстан – Прем`єр-міністр Карім Масімов (<i>оплески</i>), Республіки Таджикистан -&nbsp; Прем`єр-міністр Акіл Акілов (<i>оплески</i>), Республіки Болгарія – Віце-Президент Ангел Марін (<i>оплески</i>), Республіки Молдова – Виконуючий обов'язки Президента, Голова Парламенту – Міхай Гімпу (<i>оплески</i>), Грузії – Голова парламенту Давид Бакрадзе (<i>оплески</i>), Європейського Парламенту – Президент Єжи Бузек (<i>оплески</i>), Парламентської Асамблеї Ради Європи – Президент Мевлют Чавушоглу (<i>оплески</i>), Російської Федерації -&nbsp; Голова Державної Думи Федеральних Зборів Борис Гризлов (<i>оплески</i>)<i>, </i>Румунії – Голова Палати депутатів Парламенту Роберта Анастасе (<i>оплески</i>),&nbsp; Алжирської Народної Демократичної Республіки – заступник Голови Ради нації Парламенту Абдеррезак Бугара (<i>оплески</i>), Словацької Республіки - заступник Голови Національної ради Мирослав Чиж (<i>оплески</i>), Чеської Республіки – заступник Голови Сенату Мілан Штєх (<i>оплески</i>), Сербії – Перший віце-прем’єр-міністр, Міністр внутрішніх справ Івіца Дачич (<i>оплески</i>), Ізраїлю – Віце-прем’єр-міністр, міністр закордонних справ Авігдор Ліберман (<i>оплески</i>), Туркменистану – заступник Голови Кабінету Міністрів Дерьягельди Оразов (<i>оплески</i>), Європейського Союзу – Високий представник у закордонних справах, заступник Голови Європейської комісії Кетрін Ештон (<i>оплески</i>), Сполучених Штатів Америки – Радник Президента США з питань національної безпеки генерал Джеймс Джоунс (<i>оплески</i>), Королівства Марокко – Перший віце-прем’єр-міністр країни Мухан Лайєнснер (<i>оплески</i>), Королівства Бельгія – міністр у справах підприємництва Вінсен Ван Квікекнборн (<i>оплески</i>), Екваторіальної Гвінеї -&nbsp; міністр закордонних справ Пасторо Ондо Міча Біле, Республіки Кіпр – міністр закордонних справ Маркус Кіпріано (<i>оплески</i>), Китайської Народної Республіки – міністр сільського господарства Хань Чанфу (<i>оплески</i>), Демократичної Республіки Конго – міністр закордонних справ Алексіс Тамбе Мвамба (<i>оплески</i>), Федеративної Республіки Німеччини – міністр у справах Європи Вернер Гоєр (<i>оплески</i>), Об’єднаних Арабських Еміратів – міністр культури, молоді та соціального розвитку Абдульрахман Аль-Овейсі (<i>оплески</i>), Султанату Оман – міністр промисловості та торгівлі Макбул Алі бін Султан (<i>оплески</i>), Турецької Республіки – міністр закордонних справ Ахмед Давутоглу (<i>оплески</i>), Республіки Узбекистан – міністр закордонних справ Володимир Норов (<i>оплески</i>), Швейцарської Конфедерації – міністр закордонних справ Мішелін Калімі-Рей (<i>оплески</i>), Королівства Швеція - міністр з питань інтеграції, демократії та прав людини Нямко Ана Сабуні (<i>оплески</i>), Австрійської Республіки – член Федерального уряду, Державний секретар Міністертсва фінансів Райнхольд Лопатка (<i>оплески</i>), Королівства Іспанія – державний секретар Міністерства закордонних справ Анхель Лосада (<i>оплески</i>), Канади – державний міністр закордонних справ з питань співробітництва з країнами Америки Пітер Кент (<i>оплески</i>), Великої Соціалістичної Народної Лівійської Арабської Джамагирії – спеціальний представник Лідера лівійської революції, секретар з європейських питань Міністерства закордонних справ Абдул Аті Аль-Абейді (<i>оплески</i>), Республіки Словенія - державний секретар Міністерства закордонних справ Драголюба Бенчіна (<i>оплески</i>), Французької Республіки – державний секретар у європейських справах Пьєр Лелюш (<i>оплески</i>), Республіки Хорватія - державний секретар з політичних питань та європейської інтеграції Міністерства закордонних справ Давор Боженовіч (<i>оплески</i>), Організації з безпеки і співробітництва в Європі – діючий Голова Канат Саудабаєв (<i>оплески</i>), Співдружності незалежних держав – виконавчий секретар Сергій Лебедєв (<i>оплески</i>),&nbsp;Організації Північно-Атлантичного договору заступник Генерального секретаря Роберт Сіммонс, Органіцзації Чорноморського економічного співробітництва, заступник генерального секретаря Альоша Нєдєльчев <i>(Оплески)</i></p>
<p>На урочистому засіданні присутні представники дипломатичного корпусу, довірені особи новообраного&nbsp; Президента України, представники громадських організацій засобів масової інформації.</p>
<p>Шановні народні депутати, гості Верховної&nbsp; Ради України, прошу зустрічати новообраного Президента України Віктора Федоровича Януковича. <i>(Оплески)</i></p>
<p>Урочисте засідання Верховної&nbsp; Ради України з нагоди складення новобраним Президентом України присяги українському народові оголошую відкритим.</p>
<p><i>&nbsp;(Лунає Гімн України)</i></p>
<p>ГОЛОВУЮЧИЙ.&nbsp; Слово для оголошення результатів виборів Президента України надається голові Центральної виборчої комісії Шаповалу Володимиру &nbsp;Миколайовичу. <i>(Оплески)</i></p>
<p>&nbsp;</p>
<p>ШАПОВАЛ В.М.&nbsp; Шановні учасники урочистого засідання Верховної Ради&nbsp; України! Згідно з положеннями пункту сьомого, частини першої статті 85 і частини п’ятої статті 103 Конституції України Верховна Рада України призначила вибори Президента України на 17 січня 2010 року. За результатами відповідного голосування Центральною виборчою комісією на підставі статті 85 Закону України „Про вибори Президента України”, було призначене повторне голосування виборів Президента України на сьоме люте 2010 року.</p>
<p>Центральна виборча комісія керуючись вимогами статей 85, 86 Закону України „Про вибори Президента України”, на своєму&nbsp; засіданні 14 лютого 2010 року на підставі протоколів окружних виборчих комісій про підсумки повторного голосування&nbsp; в межах усіх територіальних виборчих округів та протоколу Центральної виборчої комісії про підсумки повторного голосування в межах закордонного виборчого округу склала протокол про результати повторного голосування з виборів Президента України та офіційно оголосила результати виборів Президента України.</p>
<p>Відповідно до Конституції України і Закону&nbsp; України „Про вибори Президента України”, за підсумками повторного голосування з виборів&nbsp; Президента України сьомого лютого 2010 року обраним Президентом України &nbsp;оголошено Януковича Віктора Федоровича. <i>(Оплески).</i></p>
<p>&nbsp;</p>
<p>ГОЛОВУЮЧИЙ. Прошу Голову Конституційного Суду України Стрижака Андрія Андрійовича привести до Присяги новообраного Президента України.</p>
<p>&nbsp;</p>
<p>СТРИЖАК А.А. Шановні учасники урочистого засідання Верховної Ради України! Новообраним Президентом України Януковичем Віктором Федоровичем виконано всі конституційні вимоги щодо несумісності з посадою Президента України. Згідно з поданою ним заявою Верховна Рада України припинила його повноваження як народного депутата України. Він не обіймає посад в органах державної влади, об’єднаннях громадян, не займається іншою оплачуваною або підприємницькою діяльністю, не входить до складу керівного органу або наглядової ради підприємства, що має на меті отримання прибутку. Відсутні також інші обставини, що унеможливлюють складання ним присяги.</p>
<p>Високоповажний Вікторе Федоровичу! Зараз я вручу вам текст присяги Президента України народові, зміст якої визначено Конституцією України. Прошу Вас скласти Присягу та скріпити її зміст своїм підписом.</p>
<p>&nbsp;</p>
<p>ГОЛОВУЮЧИЙ. Прошу всіх встати.</p>
<p>&nbsp;</p>
<p>ЯНУКОВИЧ В.Ф.</p>
<p>Я, Віктор Янукович, волею народу обраний Президентом України заступаючи на цей високий пост урочисто присягаю на вірність Україні. Зобов’язуюсь усіма своїми справами боронити суверенітет і незалежність України, дбати про благо Вітчизни і добробут українського народу, обстоювати права і свободи громадян, додержуватися Конституції України і законів України, виконувати свої обов’язки в інтересах усіх співвітчизників, підносити авторитет України у світі. <i>(Оплески)</i></p>
<p>&nbsp;</p>
<p>ГОЛОВУЮЧИЙ. Прошу сідати. Внести штандарт Президента України.</p>
<p>Запрошую Президента України Віктора Федоровича Януковича зайняти офіційне місце Президента України у Верховній Раді України та скріпити текст Присяги своїм підписом.</p>
<p><i>(Бурхливі оплески)</i></p>
<p>Прошу Голову Конституційного Суду України вручити Президенту України Віктору Федоровичу Януковичу свідоцтво про ступ на пост Президента України.</p>
<p>&nbsp;</p>
<p>СТРИЖАК А.А. Шановні учасники урочистого засідання! Високоповажні гості! Дорогі співвітчизники! Президенту України вручається свідоцтво про вступ на пост Президента України, яким засвідчується, що Віктор Федорович Янукович обраний народним волевиявленням 7 лютого 2010 року Президентом України на п’ятирічний строк і відповідно до&nbsp; статті 104 Конституції України склав Присягу українському народові на урочистому засіданні Верховної Ради України 25 лютого 2010 року і вступив на пост Глави держави.</p>
<p>Дозвольте привітати Віктора Федоровича Януковича зі вступом на пост Глави держави!&nbsp; <i>(Оплески)</i></p>
<p>&nbsp;</p>
<p>ГОЛОВУЮЧИЙ. Прошу Голову Конституційного Суду України вручити офіційні символи Глави держави Президенту України Віктору Федоровичу Януковичу.&nbsp;</p>
<p>Голова Конституційного Суду України вручає Президентові України Віктору Федоровичу Януковичу Знак Президента України. <i>(Оплески)</i></p>
<p>&nbsp;Голова Конституційного Суду України вручає Президентові України Віктору Федоровичу Януковичу Печатку Президента України. <i>(Оплески)</i></p>
<p>&nbsp;Голова Конституційного Суду України вручає Президентові України Віктору Федоровичу Януковичу Булаву Президента України. <i>(Оплески)</i></p>
<p>&nbsp;Прошу Голову Центральної виборчої комісії вручити Президенту України Посвідчення Президента України.</p>
<p>&nbsp;</p>
<p>ШАПОВАЛ В.М.&nbsp;&nbsp; &nbsp;Ваша Високоповажність пане Президенте, дозвольте вручити вам Посвідчення Президента України <i>(Оплески)</i></p>
<p>&nbsp;(<i>Співає хор)</i></p>
<p>&nbsp;</p>
<p>ГОЛОВУЮЧИЙ. Слово для проголошення&nbsp; звернення до українського народу надається Президенту України Віктору&nbsp; Федоровичу Януковичу.</p>
<p>&nbsp;</p>
<p>ЯНУКОВИЧ В.Ф. Шановні народні депутати! Дорогі співвітчизники! Щойно я склав Присягу Президента України. Що я відчував, тримаючи руку на святому Пересопницькому Євангелії? Відповідальність і смиренність перед народом України, який&nbsp; у ході вільного волевиявлення&nbsp; віддав за мою кандидатуру більшість голосів; перед Всевишнім, волею якого я вступаю на пост&nbsp; Глави&nbsp; української держави у такий&nbsp; непростий для неї час.</p>
<p>Вибори завершилися. Увесь світ визнав їх демократичність.&nbsp; Український народ сказав своє слово. І міжнародна спільнота&nbsp; підтвердила, що Україна – вільна держава, де права і&nbsp; свободи громадян є&nbsp; найвищими цінностями, і де вибір народу не може бути поставлений під сумнів жодними проявами чиєїсь недоброї волі. Ця остання обставина є особливо важливою з огляду на молодий вік нашої демократії і ті хвороби росту, яких так важко уникнути у процесі державницького змужніння.</p>
<p>Тим не менше, ми гідно витримали цей відповідальний екзамен. І сьогодні сторінку президентських виборів 2010 року перегорнуто. За нею розпочинається наступний період&nbsp; нашої новітньої історії. Країна&nbsp; перебуває у вкрай складній ситуації: відсутність Державного бюджету на поточний рік, колосальні борги по зовнішніх запозиченнях,&nbsp; бідність, розвалена економіка, корупція – ось далеко неповний&nbsp; перелік бід, з яких складається&nbsp; українська реальність.</p>
<p>Попри це, я вважаю, що державу можна не лише врятувати від соціально-економічного колапсу, а і швидко вивести на шлях прискореного розвитку. Якби не ця впевненість і&nbsp; ця віра&nbsp; у власні сили, сили своєї команди і силу українського&nbsp; народу, я ніколи б не балатувався у президенти.&nbsp;</p>
<p>Я знаю що і як слід зробити. В першу чергу – відновити&nbsp; систему ефективного державного управління. Ми повинні швидко створити дієздатну виконавчу владу, яка невідкладно займеться найбільш ураженими галузями економіки і соціальною сферою. Першочергове завдання на цьому шляху – реформування системи влади і перш за все Кабінету Міністрів, перетворення його у команду професіоналів, а не політичних офіціантів.</p>
<p>У зв'язку з цим я закликаю Верховну Раду підтримати мої зусилля, спрямовані на створення прозорої, ефективної, відповідальної системи державного управління, здатної працювати з Президентом у синхронному режимі. Я підкреслюю: цю особливу роль у реформуванні системи державного управління&nbsp; бачу в парламенті. Це – місце для дискусій, це – місце для сильної опозиції, яка повинна контролювати дії уряду і Президента, але, в першу чергу, це – місце для сильної і стабільної парламентської більшості. (<i>Оплески</i>) Якщо ми не спроможемося подолати існуючої політичної незгоди в ім'я порятунку держави, якщо не зуміємо очистити свої серця від отрути ненависті, породженої марнославством і егоїзмом, держава буде приреченою на продовження блукання в політичних сутінках і соціально-економічних лабіринтах. Взаємне несприйняття внаслідок поразки одних і перемоги інших є не лише деструктивним з позиції інтересів держави, а є й глибоко аморальним, адже сказано у Святому письмі: „Миритися з твоїм противником швидко,&nbsp; коли ти ще з ним у дорозі”. Життя підтвердило цю просту і очевидну істину: люди не люблять, коли їм демонструють кулаки, вони схильні більше довіряти тим, хто подає руку на знак миру.</p>
<p>Тому я звертаюся до всіх депутатів Верховної Ради із закликом до співпраці в ім’я України. <i>(Оплески) </i>Така співпраця матиме вирішальне значення для невідкладного реформування влади, судочинства, внесення змін до Конституції. Сьогодні державою керує структура, зшита в інтересах реалізації цілей окремих політиків. Це ж можна сказати і про судочинство, і про багато інших важливих сфер життя українського суспільства.</p>
<p>Ми повинні змінити існуючий стан речей. Структура усіх гілок влади повинна слугувати досягненню єдиної мети: швидкому ухваленню потрібних державі законів і їх швидкій реалізації. При цьому треба однаково дбати про забезпечення законних інтересів простих людей, звичайних громадян, представників середнього класу, інтелігенції, бізнесу. Ефективна співпраця між Президентом, парламентом і урядом розчистить дорогу до швидкого економічного прогресу.</p>
<p>В свою чергу, вирішення цієї проблеми дозволить не лише ліквідувати хронічну бідність, а й об’єднати країну. Люди схильні політизувати певні питання духовності здебільшого тоді, коли вони перебувають у стані перманентної фінансової нестабільності.</p>
<p>В економічно розвинутих державах вірогідність виникнення внутрішніх конфліктів через різницю в культурних традиціях того чи іншого регіону в десятки разів нижча, аніж у державах економічно відсталих. Україна повинна обрати правильну довгострокову стратегію розвитку, багато наших проблем виникли через те, що замість того аби рухатися до постіндустріального суспільства зразка ХХІ століття, ми пішли шляхом первісного накопичення капіталу, тобто до, так званого, дикого капіталізму.</p>
<p>Відповідно ми зможемо успішно конкурувати в сучасному світі лише за умови, якщо впритул займемося індустрією знань, сучасними технологіями виробництва, накопиченням і реалізацією здобутків науки. Я розумію, що наздогнати індустріально розвинуті країни вкрай складно, однак можливо. Для цього Україні потрібна стратегія інноваційного поступу і така стратегія нашою командою розроблена. Вона передбачає розвиток і державну підтримку невеликого числа пріоритетних напрямків, на яких ми зможемо посісти гідне місце в міжнародному розподілі праці. При цьому мається на увазі не посилення ролі держави в економіці, а участь держави у створенні ефективних ринкових механізмів.</p>
<p>Я переконаний, що безпосередній вплив держави на економіку, ручне управління нею – це шлях в нікуди. Обов’язковими умовами відновлення довіри до України з боку інвесторів і міжнародних фінансових інституцій є забезпечення внутрішньополітичної стабільності, подолання корупції, встановлення чітких, і головне, незмінних правил&nbsp; відносин між державою і бізнесом. Забезпечення двох перших умов буде особливо складним процесом, але я володію достатнім запасом політичної волі, щоб трансформувати їх у реальність.</p>
<p>Як Президент я маю чітке уявлення про те, яка зовнішньополітична&nbsp; стратегія сьогодні найбільше відповідає&nbsp; національним інтересам України. Будучи мостом між Сходом і Заходом, інтегральною частиною Європи і колишнього СРСР водночас, Україна обере таку зовнішню політику, яка дозволить нашій державі отримати максимальний результат від розвитку&nbsp; рівноправних і взаємовигідних відносин з Російською Федерацією, Європейським Союзом, Сполученими Штатами Америки та іншими&nbsp; державами, які впливають на розвиток ситуації у світі. На мою думку, виклики, які стоять перед міжнародною спільнотою, диктують потребу об’єднуватися в якомога&nbsp; ширшому форматі. Людству, і Україні у тому числі, потрібен Європейський Союз у глобальному прочитанні. Я маю на увазі, єдиний світ як силу, здатну гарантувати планеті мирне співіснування різних цивілізацій – енергетичну, екологічну, продовольчу безпеку. Ми готові&nbsp; брати участь у таких процесах як європейська позаблокова держава. Я маю намір запропонувати цю концепцію парламенту для вироблення основ зовнішньої політики України, і сподіваюся, вищий законодавчий орган мене підтримає.</p>
<p>Вступаючи на посаду Глави української держави, я хочу сказати народу України, що всі мої обіцянки, дані йому, будуть виконані. Ми виплатимо заборгованість із заробітної плати і пенсії, чого так і не зробив діючий уряд. Враховуючи катастрофічну ситуацію з державними фінансами, ми зробимо це за рахунок скорочення витрат на бюрократичну систему і почнемо з себе. Одним з моїх перших указів на посту Президента України буде Указ про скорочення видатків на Секретаріат Президента та інших структур, які забезпечують його діяльність. <i>(Оплески)</i></p>
<p>Шановні народні депутати! Співвітчизники! Я завжди ставив діло вище за багатослів’я і на новому посту не відмовлюся від цього правила. Робота і результат в ім’я процвітання моєї Батьківщини – ось кредо, з яким я приступаю до виконання своїх обов’язків на новому відповідальному посту. Я розраховую на вашу підтримку, а також на підтримку міжнародної спільноти, яка прагне бачити нашу країну сильною і стабільною. І хай в цьому праведному устремлінні нам допоможе Господь. <i>(Оплески)</i></p>
<p>&nbsp;</p>
<p>ГОЛОВУЮЧИЙ. Шановні народні депутати України, гості Верховної Ради, пані та панове! Урочисте засідання Верховної Ради&nbsp; України з нагоди складення Присяги новообраним Президентом України оголошую закритим.</p>
<p><i>&nbsp;(Лунає&nbsp; Державний Гімн України).</i></p>
<p>&nbsp;</p>
<p>&nbsp;</p>
<p><b>&nbsp;</b></p>
</div>

Стенограма пленарного засідання
17 грудня 2021
<p align=center>ПОЗАЧЕРГОВЕ ЗАСІДАННЯ</p>
<p align=center>Зал засідань Верховної Ради України</p>
<p align=center>17 грудня 2021 року, 13 година 30 хвилин</p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>13:30:56</p>
<p>ГОЛОВУЮЧИЙ. І переходимо до позачергового пленарного засідання. <i>(Шум у залі) </i>Це треба запитати у тих фракцій, які її оголосили. Ви теж часто оголошуєте перерви, всі так роблять. <i>(Шум у залі) </i>Це не моя фракція, позафракційні.</p>
<p>Шановні народні депутати, у зв'язку з вимогою 155 народних депутатів України та відповідно до частини восьмої статті 19 Регламенту Верховної Ради України ми сьогодні проводимо позачергове пленарне засідання Верховної Ради для розгляду законопроекту за реєстраційним номером 6376: про внесення змін до Податкового кодексу України (щодо відтермінування строків розширеного застосування реєстраторів розрахункових операцій платниками єдиного податку).</p>
<p>Прошу народних депутатів підготуватися до електронної реєстрації. Нагадую, що після реєстрації необхідно, утримуючи сенсорну кнопку, натиснути на зелену кнопку "За" та утримувати ці дві кнопки одночасно до кінця реєстрації, тобто до появи результатів на табло.</p>
<p>Прошу народних депутатів зареєструватися.</p>
<p></p>
<p>13:32:02</p>
<p>У залі зареєстровано 97 народних депутатів. Зареєстровано 97 народних депутатів. Позачергове пленарне...<i> (Шум у залі)</i></p>
<p>По фракціях реєстрацію можна показати? Є така опція? Будь ласка.</p>
<p>Шановні народні депутати, так як немає голосів і буде... <i>(Шум у залі)</i></p>
<p>Дмитре Олександровичу, Дмитре Олександровичу, можна дослухати те, що я скажу. Будь ласка.</p>
<p>Позачергове пленарне засідання оголошується відкритим.</p>
<p>Є домовленість, так як буде провалено включення в порядок денний, очевидно з голосів, зараз дати по 3 хвилини фракціям і, можливо, позафракційним – на всіх 3 хвилини, виступити від фракцій і далі спробувати провести голосування по включенню в порядок денний. Є така пропозиція, приймається? Тоді, будь ласка, запишіться на виступ з трибуни. Дайте можливість записатися на виступ, будь ласка.</p>
<p>Будь ласка, Гузь Ігор Володимирович, депутатська група "Партія "За майбутнє". Будь ласка.</p>
<p></p>
<p>13:33:44</p>
<p>ГУЗЬ І.В.</p>
<p>Шановні друзі, прошу передати слово Анні Скороход.</p>
<p></p>
<p>ГОЛОВУЮЧИЙ. Будь ласка, Анна Скороход, до трибуни, 3 хвилини.</p>
<p></p>
<p>13:33:59</p>
<p>СКОРОХОД А.К.</p>
<p>Ви знаєте, з такими засіданнями цю Верховну Раду треба розпускати, бо це ганьба, це ганьба і це справжнє обличчя Верховної Ради перед українським народом. От вам і "слуги народу" – служать лише собі та своїм зарплатам, всі бояться, щоб їм все виплатили вчасно і без штрафів. Це ганьба, це справжня ганьба перед підприємцями і перед людьми, які стоять під Верховною Радою, які спеціально приїхали для того, щоб відстояти свої інтереси. Такого робити не можна. Ми просто абсолютно знищуємо інституцію Верховної Ради, інституцію народного депутата. Вас ніхто поважати не буде взагалі, ви для людей просто, знаєте, як якесь зло, цього не можна допускати.</p>
<p>Колеги, в нас просто розвалюється держава. Якщо ви не можете зібратися на засідання, про що можна говорити? Чому мене як дівчинку ганяли декілька днів з підписними листами? Нарешті все було зроблено. І не з'явитися на засідання – це ганьба, справжня ганьба.</p>
<p><i>(Шум у залі)</i> У нас з'явились на засідання, он у нас є група. А робити перерву?</p>
<p></p>
<p>ГОЛОВУЮЧИЙ. Будь ласка, не переривайте виступаючого.</p>
<p></p>
<p>СКОРОХОД А.К. А робити перерву для того, щоб всі розійшлися? І всі розуміють, що в людей зустрічі, все заплановано. Це ганьба. І з таким відношенням до людей, повірте, далеко ми з вами не заїдемо, і в нас результату нормального ніколи не буде.</p>
<p>У нас зараз підприємці просто позакриваються. Ви обіцяли по 500 тисяч робочих місць? Ви говорили про те, що ми повернемо людей з заробіток до нас на Україну? Ви говорили… в передвиборчій кампанії ви говорили, що ми не змінюватимемо правил гри для малого і середнього бізнесу. А що зараз? Ви людей змушуєте закриватися і їхати на заробітки в Польщу, в Європу. Там у нас українців вже більше ніж в Україні.</p>
<p>Тому це справжня ганьба. І я не розумію, як взагалі так можна відноситися до людей. Це не статус депутата, це не відношення депутата до свого виборця. Ви зараз всі поїдете на округи і, повірте, там буде бунт. Тому що я сама суджу з того, як я їду на округ. Якщо люди кажуть, ми не зможемо працювати, там мобільного зв'язку немає, про який інтернет говорити, про яке РРО говорити, якщо люди досі користуються борговими книгами. Від зарплати до зарплати, від пенсії до пенсії, боргові книги, ще як в радянські часи. А ви кажете про РРО? Та що ви говорите. В нас зараз все позакривається, аптек по селах немає, не буде взагалі магазинів, по маленьких містечках нічого немає, будемо сидіти і їсти з вами огірки з Російської Федерації…</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, "Європейська солідарність", Климпуш-Цинцадзе Іванна Орестівна. Ірина Володимирівна Геращенко, будь ласка.</p>
<p>Ми ж кожна фракція по 3 хвилини. Ні, від фракції, Артур. <i>(Шум у залі) </i>Апарат так включив запис, ми ж не знаємо. Ви хочете двічі виступати? Добре, я ж не проти, будь ласка.</p>
<p>Ірина Володимирівна Геращенко.</p>
<p></p>
<p>13:37:42</p>
<p>ГЕРАЩЕНКО І.В.</p>
<p>Дорогі українці, останній сесійний день цього року, і влада жуликов і брехунів і сьогодні знову дурить народ. Спочатку збрехали шахтарям, коли зібрали, опозиція, на позачергову сесію парламенту і обіцяли вирішити питання зарплат і заборгованості шахтарям. Кинули, проголосували тільки в першому читанні. Шахтарі на новорічні свята залишаться без зарплат. А за те, що шахтаря залишають без зарплат, "слуги" отримали конверти.</p>
<p>Сьогодні кинули ФОПів, притому абсолютно в шахрайський спосіб, попри порушення Регламенту. Спочатку проголосували закінчення роботи Верховної Ради України, потім оголосили просто перерву для того, щоб розбігтися на новорічний корпоратив служок і прислужників, прислужників ось цього олігархічного режиму, який насправді робить все для того, щоб красти ваші гроші.</p>
<p>Ви знаєте, нам тут дуже багато розповідали про те, як будуть захищати малий і середній бізнес, а всі вони, як кроти, з Банкової зараз через ці підземні переходи втекли з Ради, тому що бояться вийти до людей, які мерзнуть сьогодні на вулиці, очікуючи вирішення своїх питань і проблем.</p>
<p>Ковідний рік, рік, коли малий бізнес дуже важко виживає. Але ось цих товарищей, яких навіть немає в сесійній залі, це все не цікавить, у них, друзі, все добре. І для того, щоб дурити вам голову і розповідати, що все чудово і прекрасно, і геніально, вони можуть це робити тільки через контрольовані Банковою ЗМІ. Вони ще сьогодні намагалися через русифікатора головного в цьому залі, голову Комітету з питань захисту прав переселенців, провести поправку за те, щоб у нас загальноукраїнським став телеканал "Дом", на який мільярд ваших гривень виділяють, і щоб відбулася русифікація України. А також вони виділили 15 мільйонів гривень на два тижні роботи цього року так званого оновленого телеканалу "Рада".</p>
<p>Журналісти на цьому телеканалі отримують мізерні зарплати, зате по аутсорсингу тут завели людей з Банкової, які, уявіть собі, отримали 9 мільйонів гривень за роздруківку з 15 папірців, яка тепер називається оновлення телеканалу "Рада". Ось так ці люди крадуть ваші гроші, ваші податки, ваше майбутнє, ваші надії, і за це вони просто отримують конверти.</p>
<p>А для того, щоб і далі продовжити просто, знаєте, мозг запудрювати виборцям, їм потрібні абсолютно контрольовані телеканали. Вибачте, будь ласка, ми донесемо правду про кожного "слугу", який сьогодні не прийшов на позачергове засідання для того, щоб вирішити питання малого бізнесу, тих, хто на своїх плечах утримують не тільки армію, а і Верховну Раду України, чесно, сумлінно сплачуючи податки. І ось ці люди, замість того, щоб подякувати…</p>
<p></p>
<p>ГОЛОВУЮЧИЙ. Дякуємо, Ірина Володимирівна.</p>
<p>Артур Володимирович, ну… Мені щойно Апарат передзвонив, вони помилилися, я приношу вибачення за них. Але що, ми будемо так працювати? Це не є зробив, це техніка зробила, я не записую на виступ.</p>
<p>Будь ласка, Олексій Гончаренко, "Європейська солідарність".</p>
<p></p>
<p>13:41:18</p>
<p>ГОНЧАРЕНКО О.О.</p>
<p>Шановні друзі, чого ви так переживаєте, ви що, не хочете послухати виступи? Я розумію, що тут майже нікого не залишилось.</p>
<p>Шановні ФОПи, я дуже хочу, щоб ви всі побачили цю картинку. Не важливо, може, хтось із вас вважає, що там не треба відтерміновувати, дуже багато, більшість вважає, що треба відтерміновувати ці касові апарати, багато хто закриється. Мені пише людина, Геннадій з Одеси, який має маленький магазин, пише: "Це жах, що мені робити? Я чекаю останні дні, якщо ні, я здаю свідоцтво, закриваюсь".</p>
<p>Друзі, але я хочу, щоб ви звернули увагу, скільки представників "Слуги народу" прийшли подивитися, прийняти участь в цьому голосуванні. Вони можуть мати іншу точку зору, це їхнє право, але прийдіть, проголосуйте проти, виступіть скажіть, ми проти тому що. Чому ви не хочете?</p>
<p>А це все скидається на якесь наперсточничество. Спочатку ми зібрали підписи, десь знайшлись депутати від двох фракцій, які відкликали свої підписи, і нам кажуть, все, не буде сесії. Ми кажемо, якщо хтось відкликав, давайте ми додамо. Ні, так не можна. Ну, вибили це, додали, таки довелося скликати сесію. Тоді тягнуть час, якісь перерви незрозумілі, що завгодно.</p>
<p>А питання то в чому, подивіться, вчора ви всі голосували рішення по індустріальних парках, звільнити з податку на прибуток на 10 років, звільнити від сплати ПДВ завезення обладнання, тобто ми знімаємо податки. Подивіться, приймаючи 5600, ви зробили подарунок до дня Святого Миколая не святому Ігорю, під ялинку поклали малесенький такий собі подарунок на 600 мільйонів гривень про те, що не буде братися рента з марганцевої руди, яку видобуває в країні одна людина – Ігор Валерійович Коломойський. Ні, ви тут без проблем, ви знайшли можливість, як зняти тут з нього податки і подаруночок зробити, і податки підвищувати не треба. А як справа дійшла до ФОПів – а ні, нас к ногтю, ми ж Європа. Тобто для Ігоря Валерійовича Коломойського ми не Європа, а для ФОПів ми Європа, для всіх інших ми маємо всіх взяти за горло і витрусити з них все. Все витрусимо і відправимо на "велике крадівництво".</p>
<p>Друзі, так не можна до людей. Вони ж просто зберуться, поїдуть, ще поїде 100 тисяч людей в Польщу, залишаться їхні родини, треба буде соціально забезпечувати. Ви закручуєте спіраль, яка нічим добрим не завершиться. Навпаки, треба створювати робочі місця, навпаки, треба дати можливість людям, які нічого від нас не просять, кажуть, ми самі на себе заробимо, ми самі прогодуємо свої сім'ї, не чіпайте нас. Не чіпайте – єдине, що вони просять. А замість цього ви їх знищуєте. Ну, це стидно. Результат вже очевидний кожному.</p>
<p>Друзі, от такий ви подарунок зробили українському народу до дня Святого Миколая, мені соромно.</p>
<p></p>
<p>ГОЛОВУЮЧИЙ. Дякуємо вам, пане Олексію.</p>
<p>Будь ласка, "Батьківщина", Іван Григорович Кириленко.</p>
<p></p>
<p>13:44:29</p>
<p>КИРИЛЕНКО І.Г.</p>
<p>Шановне високоповажне товариство! Я дуже рідко виходжу на цю трибуну з політичними виступами, майже не виходжу. Але що хочу сказати зараз. Що заважає нашій країні розвиватися? Декілька років тому невеличка парламентська делегація побувала в Норвегії – сама успішна країна світу. По індексу людського розвитку вони на першому місці або на перших місцях останніх 10 років. І от нас зустрічає прем'єр-міністр, який до цього був два скликання, нашу делегацію, і супроводжував весь тиждень, і говорить: секрет успіху Норвегії простий. Друге січня, я приходжу в парламент, я, прем'єр-міністр, збираю всіх: і коаліцію, і опозицію, і ми ведемо дискусію, діалог, які загрози і ризики стоять перед Норвегією в цьому році. Бюджет прийнятий цього року вже на наступний період. День-два-три-чотири – приймаємо рішення і йдемо працювати. Формула нашого успіху у трьох "д": діалог, довіра і дія. Я не оглядуюсь назад, там мене ніхто не кине, ніхто не підставить. Проти Норвезького парламенту стоїть шевченківська хата. Хто був в Осло, бачили, в цьому колі всі державні заклади, і кожен з вікна бачить, що то будівля-корміліца, той, хто годує Норвегію.</p>
<p>Друзі, немає в нас, на превеликий жаль, за всі роки незалежності нема діалогу, нема довіри, а звідти й дії – хаотичні, несистемні, і маємо те, що маємо, як казав класик.</p>
<p>Вчора кинули шахтарів. Ну, як можна кинути людей, які зараз… Ми ж розуміємо, що в нас величезна зараз криза в енергетиці, що нам своє вугілля треба – 1,5 мільярда доларів заплатили комусь. Чиїхось шахтарів підтримали – своїх не підтримали. Цинізм! Були часи, як один казав ще класик: но таких цинічних ще не було. Сьогодні кидаємо тих нещасних, які стоять, які виживають. Мікро, це вже не малі – це вже мікропідприємства.</p>
<p>Друзі, ну, невже ми зараз потиснемо один одному руки і зберемося через місяць? А що ж місяць ці люди будуть робити із своїми сім'ями, це ж мільйони людей. Ну, невже в нас не стачить розуму? Сім керівників політичних структур – та збираємося з Прем'єр-міністром кожного тижня, один одному в очі. Та прислухайтесь, ну, не дурниці ж говоряться, завтра ви будете опозицією, завтра ви будете те саме говорити.</p>
<p>Продовжуємо не створювати, а руйнувати. Лучшие умы работают не на созидание, а на разрушение. Вибачте за мову оригіналу, хоч я її не люблю. Бог в помощь.</p>
<p></p>
<p>ГОЛОВУЮЧИЙ. Дякуємо, Іване Григоровичу.</p>
<p>Будь ласка, фракція "Голос", Васильченко Галина Іванівна.</p>
<p></p>
<p>13:47:40</p>
<p>ВАСИЛЬЧЕНКО Г.І.</p>
<p>Галина Васильченко, об'єднання "Справедливість", Львівщина.</p>
<p></p>
<p>ГОЛОВУЮЧИЙ. Вибачте, будь ласка. Можете після "Голосу", нормально буде? Дякую, дякую. Вибачте, будь ласка.</p>
<p></p>
<p>13:47:50</p>
<p>ВАСИЛЬЧЕНКО Г.І.</p>
<p>Галина Васильченко, об'єднання "Справедливість", Львівщина.</p>
<p>Шановні народні депутати, дорогі українці, шановні ФОПи! Ви знаєте, те, що сьогодні відбувається в сесійній залі, на превеликий жаль, це величезна ганьба. Ви, я зараз звертаюсь до представників "слуг народу", дали підприємцям надію, коли вдалося скликати, зібрати підписи за позачергове засідання, коли провели відповідний комітет, і те, що зараз сесійна зала майже пуста – це, на превеликий жаль, величезна ганьба.</p>
<p>Ви дали людям надію відстояти свої права. Вони не те, що рік відстоювали своє право на збереження спрощеної системи оподаткування, постійно виходили на мітинги, цей останній тиждень, коли майже весь час падає дощ, сніг, і сьогодні вони з різних куточків України приїхали висловити свою позицію.</p>
<p>І буквально на цьому тижні в комітеті була створена, в нас в податковому комітеті, робоча група, яка має на меті врегулювати це питання. І, на моє переконання, було б абсолютно логічно зараз відтермінувати для того, щоби в січні, лютому, буквально за І квартал, врегулювати це питання таким чином, щоб ми більше не мали цих проблем. І є відповідні законопроекти зареєстровані в сесійній залі.</p>
<p>В той час, коли по всіх країнах світу, цивілізованих країнах, в час карантину, кризи і з тим всім, що відбувається з коронавірусом, держави йдуть на поступки бізнесу, навпаки, полегшують податкові зобов'язання, податковий тиск – в нас чомусь все відбувається навпаки.</p>
<p>Я хочу звернутися до підприємців і сказати вам, щоб ви добре подивилися, хто сьогодні не прийшов і не зареєструвався в сесійній залі на це позачергове засідання. Пам'ятайте і дивіться, роблячи наступні вибори.</p>
<p>Дякую.</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, "Опозиційна платформа - За життя", Макаренко Михайло Васильович.</p>
<p>Юрій Анатолійович Бойко, будь ласка.</p>
<p></p>
<p>13:50:33</p>
<p>БОЙКО Ю.А.</p>
<p>Зрозуміло, "слугам народу" сказали не з'являтись. А де наш спікер, де Руслан Олексійович? В такий відповідальний момент на позачерговій сесії він повинен бути тут. Влада, яка не чує свій народ, приречена.</p>
<p>Ви подивіться, вже рік ці люди виходять на вулиці, захищаючи свої права. В чому проблема, чому вони виходять? Вони просять тільки, щоб на рік відтермінували введення касових апаратів і все. Вони не просять преференцій від країни, вони заробляють на життя своїм трудом, вони всі знаходяться на передньому краї боротьби за економічну незалежність і самостійність нашої держави. І отак нехтувати ними, не спілкуватись з ними, це абсолютно неправильно, а саме головне, що подельником цього ламання через коліно цих людей зробили український парламент, завдяки позиції фракції "слуг народу".</p>
<p>І я абсолютно впевнений, що, якщо є політична совість у присутніх в залі, то треба розуміти, що цей парламент приречений. Не може існувати парламент, який дистанціювався від людей і не чує їх.</p>
<p>І тому наша фракція готова здати мандати, вийти з парламенту для того, щоб у нас не було 300 депутатів і народ України вибрав новий парламент, який буде захищати, який буде відповідати на ті запити, які турбують людей, а не політичні амбіції лідерів, які керують сьогодні монобільшістю. Ми за те, щоб парламент був переобраний, люди повинні обрати новий парламент, цей парламент вичерпав себе і не має майбутнього. Новий парламент даєш!</p>
<p></p>
<p>ГОЛОВУЮЧИЙ. Дякую, Юрій Анатолійович.</p>
<p>Будь ласка, депутатська група "За майбутнє", М'ялик Віктор Ничипорович. М'ялик Віктор Ничипорович.</p>
<p>Сергію Рудику? Будь ласка, Сергій Рудик, "За майбутнє".</p>
<p></p>
<p>13:53:12</p>
<p>РУДИК С.Я.</p>
<p>Шановні друзі! Друзі – це ті, хто зараз у залі, друзі – це ті, які не повелися на плюшки, які, очевидно, пропонували за відсутність у цьому залі. Друзі – це ті, які не забули свої обіцянки перед виборцями. Друзі – це ті, які сьогодні поїдуть після цього засідання так званого до людей в округи і будуть чесно дивитися їм в очі, і намагатися відповідати на жорсткі питання, яких у людей на сьогоднішній день отак: чому маленька зарплата; чому не підвищили пенсію; чому у нас такі захмарні тарифи; чому у нас у великих районах дороги хороші, а в маленьких селах ще погані; чому у нас москальський солдат стоїть на кордонах нашої держави, а ми не знаємо, що буде завтра; чому у нас найвищий рівень смертності в Європі від COVID; і багато інших "чому".</p>
<p>Ми, депутати-мажоритарники, представляємо ледь більше десятої частини цього складу. За нас голосували люди як за людей, за живих людей, які мають прізвище, ім'я і по батькові, які ми гордо носимо. Не за якісь міфічні там ролики, не за якісь міфічні обіцянки і брехню. Бо те, що зараз відбувається, це відкриваються очі людей. Бо ми тут зараз для того, щоб спробувати вибачитися за недолугу більшість, яка 20 вересня 19-го року сказала, що всі, навіть мікропідприємці, які торгують кавою, продають 100, максимум 200 стаканчиків кави в день, мають вести бухгалтерію, РРО, повністю бути фіскалізованими як представники великого бізнесу, 237 голосів було сказано "за", і два роки впертої боротьби. Ви пам'ятаєте, що було рік тому на Майдані? Людей били кийками, як злочинців. І що? Один міністр внутрішніх справ, прийшов другий – хтось за це покараний? Ні. Сьогодні малі підприємці – це найбільші злочинці, бо їх звинувачують, що вони ховають свої гроші під подушками.</p>
<p>Ми так не вважаємо. І всі, хто так не вважають – це мої друзі, які зараз в цьому залі. Звичайно, ми сьогодні ніяких рішень не приймемо, ми поїдемо до людей. І я, користуючись нагодою, звертаюсь до вас, друзі, які в цьому залі: давайте ми компенсуємо вчорашній прокол монобільшості, яка кинула шахтарів, не давши їм зароблені гроші. Давайте "Вовину тисячу", хто має на неї право, перерахуємо родинам шахтарів, щоб вони хоч якось змогли зустріти цей новий рік і жити з надією, що пройдуть...</p>
<p></p>
<p>ГОЛОВУЮЧИЙ. Дякуємо, пане Сергію.</p>
<p>Будь ласка, "Слуга народу", Гетманцев Данило Олександрович. І це останній, я так розумію, виступ, всі решта фракцій... "Довіра" не виявила бажання і всі решта виступили.</p>
<p>Будь ласка, додайте хвилину, щоб три було.</p>
<p></p>
<p>13:56:36</p>
<p>ГЕТМАНЦЕВ Д.О.</p>
<p>Дякую. Всі знають мою позицію з цього питання, тому я не буду її повторювати, ми говоримо про це два з половиною роки. Я не буду говорити про країни, де працює ця система, це всі країни Європи, крім України. Це країни Азії, це країни Африки, це країни Америки. Я не буду говорити про "білий" бізнес, який стоїть на колінах, просячи, вимагаючи, благаючи нас про введення однакових умов, однакових правил для ведення бізнесу в цій країні. Я не буду говорити про простоту ведення системи РРО, яка в нас є найм'якшою в Європі, про те, що непотрібні первинні документи, що людям брешуть, про те, що РРО не будуть працювати у селах, де магазини продають продукти харчування, про програмні РРО, які є безоплатними.</p>
<p>Я не буду говорити про великі магазини, які на Хрещатику і у великих, і середніх містах, маючи обороти за день такі, як повинні мати ФОП за рік, працюють на ФОПах. Я не буду говорити про 70 тисяч ФОпів на єдиному податку, які вже на сьогодні встановили РРО і працюють через РРО.</p>
<p>Я хочу сказати, чому ми найбідніша країна Європи на 30-му році незалежності. Чому ми, коли їдемо в Європу, бачимо дороги, бачимо правопорядок, бачимо взагалі порядок, і не бачимо цього тут? Тому що, напевно, 30 років ми займаємося популізмом. Отим, чим зараз займаються в цій залі. Займаємось популізмом. Ми намагаємося безвідповідально приймати рішення, начебто, бажаючи сподобатися людям, сьогодні не дбаючи про цих самих людей, про їх майбутнє, про їх завтра. Це те, що є українська політика. І те чим не є ми, бо ми на себе беремо відповідальність.</p>
<p>І чому пуста зала? Чому пуста зала? Напевно, тому що в залі є люди, які також розуміють, що таке відповідальність і що таке політична відповідальність. Тому що в зал</p>
<p>і є державники, які дбають про майбутні покоління, а не про свій рейтинг! А не про свій рейтинг на наступний тиждень.</p>
<p>І я хочу звернути вашу увагу, що такі люди є у всіх фракціях. У всіх фракціях є такі люди. В жодній фракції нема більшості зараз. Тому я закликаю всіх до відповідальності. Я закликаю всіх до того, щоб ми думали про людей, думали про майбутнє, думали про наших дітей, а не думали про рейтинги.</p>
<p>Дякую.</p>
<p></p>
<p>ГОЛОВУЮЧИЙ. Дякую, Данило Олександрович. Отже, виступи закінчені. Нікому репліка не треба? Нікого не згадували? Добре.</p>
<p>Переходимо до розгляду питань порядку денного. На порядку денному проект Закону про внесення змін до Податкового кодексу України за реєстраційним номером 6376 (щодо відтермінування строків розширеного застосування реєстраторів розрахункових операцій платниками єдиного податку).</p>
<p>Це питання спочатку потребує голосування про включення до порядку денного сесії. Для цього потрібно 226 голосів.</p>
<p>Ставлю на голосування пропозицію про включення до порядку денного сесії проекту Закону про внесення змін до Податкового кодексу України (щодо відтермінування строків розширеного застосування реєстраторів розрахункових операцій платниками єдиного податку) (реєстраційний номер 6376). Прошу голосувати.</p>
<p></p>
<p>14:00:46</p>
<p>За-102</p>
<p>Рішення не прийнято.</p>
<p>По фракціях, будь ласка.</p>
<p>А можна повернути, загальну я цифру не побачив. За – 102.</p>
<p>Зачитати? Будь ласка, поверніть, я зачитаю по фракціях.</p>
<p>"Слуга народу": 36 – за, 1 – проти, 3 – утрималось, 11 – не голосувало, разом – 51.</p>
<p>"Опозиційна платформа – За життя": за – 12, проти – 0, утрималось – 0, не голосувало – 3, разом – 15.</p>
<p>"Європейська солідарність": за – 21, проти – 0, утрималось – 0, не голосувало – 1, разом – 22.</p>
<p>"Батьківщина": за – 10, проти – 0, утрималось – 0, не голосувало – 1, разом – 11.</p>
<p>"За майбутнє" партія, депутатська група "Партія "За майбутнє": за – 11, проти – 0, утрималось – 0, не голосувало – 1, разом – 12.</p>
<p>Депутатська фракція партії "Голос": за – 0, проти – 0, утрималось – 0, не голосувало – 9, разом – 9.</p>
<p>Депутатська група "Довіра": за – 4, проти – 0, утрималось – 0, не голосувало – 7, разом – 11.</p>
<p>Позафракційні: за – 8, проти – 0, утрималось – 1, не голосувало – 0.</p>
<p>Дякую. Рішення про включення до порядку денного сесії не прийнято, тому ми не можемо розглядати законопроект на цьому засіданні.</p>
<p>Якщо комусь треба виступити, можемо ще перед Різдвом зробити таку можливість.</p>
<p>Ви виступати чи що? Зараз.</p>
<p>Я вибачаюсь, перерва на 5 секунд, будь ласка, мені треба…</p>
<p><i> </i></p>
<p align=center><i>(Після перерви)</i></p>
<p>14:10:58</p>
<p>ГОЛОВУЮЧИЙ. Мені просто повідомили, що там термінове якесь оголошення мені Апарат несе. Я зараз продовжую на пів години з кінця розгляду питання, пане Олександре, тобто це приблизно було коли – о 13:55, да? Коли був кінець розгляду питання, колеги? Зараз я скажу. А в нас було голосування, ми подивимось, коли воно було. 14:00:46 секунд. Тобто до 14:30 і 46 секунд я продовжую за статтею 28 Регламенту і чекаю це оголошення. Як тільки буде це оголошення, я про нього повідомлю і закрию відразу засідання. Дякую.</p>
<p><i>(Шум у залі)</i></p>
<p>Я не продовжив, я оголосив перерву – це інше. Кого немає?</p>
<p></p>
<p>ГЕРАЩЕНКО І.В. <i>(Не чути) </i></p>
<p></p>
<p>ГОЛОВУЮЧИЙ. Ні, на 30, Ірина Володимирівна, на 30.</p>
<p>Будь ласка, стаття 28 пункт 8 Регламенту: головуючий має право оголошувати перерву до 30 хвилин, але не більше однієї перерви впродовж одного засідання. Будь ласка. Прошу на каналі "Рада" подивитися трансляцію і зрозуміти.</p>
<p></p>
<p align=center><i>(Після перерви)</i></p>
<p></p>
<p>14:17:03</p>
<p>ГОЛОВУЮЧИЙ. Відповідно до статті 60 Закону України "Про Регламент Верховної Ради" повідомляю про обрання народного депутата України Устінової Олександри Юріївни на посаду голови депутатської фракції політичної партії "Голос" у Верховній Раді України дев'ятого скликання. Заступником голови депутатської фракції політичної партії "Голос" обрано Клименко Юлію Леонідівну. Дякую.</p>
<p>Позачергове пленарне засідання… <i>(Не чути) </i></p>
<p>Де Умєрова? Ні, Устінова, написано. Де в цьому? Ось Устінова, будь ласка. <i>(Не чути)</i>Давайте я зараз, Кіра батьківна. Ні, давайте я зараз закрию засідання, далі ми продовжимо з пані Кірою розмову.</p>
<p>Будь ласка, я зараз так, як сказав мені Апарат. Зараз ми… Згідно з 96-ю чи 97-ю? Ні, закрити засідання у зв'язку з невключенням у порядок денний.</p>
<p>Згідно зі статтею 96 Регламенту на пленарному засіданні України за винятком… у випадку, передбаченому частиною четвертою цього засідання, тобто коли прийнято процедурне рішення, які не прийнято, розглядаються лише законопроекти, включені до порядку денного сесії Верховної Ради. Так як ми не набрали 226 голосів за включення до порядку денного сесії Верховної Ради дев'ятого скликання законопроекту 6376, то відповідно ми не можемо далі розглядати його на нашому позачерговому засіданні.</p>
<p>Тому позачергове засідання Верховної Ради України оголошую закритим. Всім гарних свят, особливо фракції "Європейська солідарність", яка майже в повному складі залишилась до кінця всіх наших перепитій. І, звичайно, всім добра, любові. З наступаючим Різдвом та новорічними святами. Зустрінемось у січні. Дякую.</p>
<p></p>


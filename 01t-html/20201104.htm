Стенограма пленарного засідання
04 листопада 2020

<p align=center><b> </b>ЗАСІДАННЯ ТРИНАДЦЯТЕ</p>
<p align=center>Зал засідань Верховної Ради України</p>
<p align=center>04 листопада 2020 року, 10 година</p>
<p align=center>Веде засідання Голова Верховної Ради України РАЗУМКОВ Д.О.</p>
<p><b> </b></p>
<p>10:11:25</p>
<p>ГОЛОВУЮЧИЙ. Доброго ранку, шановні колеги! Доброго ранку, шановні представники засобів масової інформації! Радий вас всіх бачити. Будь ласка, підготуйтесь до реєстрації.</p>
<p>Для Сергія Володимировича Власенка нагадую: реєстрація відбувається шляхом натискання зеленої кнопки, першої зліва. Пальцем будь-яким, тут Регламентом не прописано.</p>
<p>Готові реєструватися? Прошу реєструватись.</p>
<p></p>
<p>10:12:18</p>
<p>В залі зареєстровано 227 народних депутатів України. Пленарне засідання Верховної Ради України оголошую відкритим.</p>
<p>Шановні колеги, у нас сьогодні у двох колег день народження. Це Олександр Сергійович Колтунович. Вітаю вас з днем народження ще раз! <i>(Оплески)</i> І Євген Павлович Пивоваров. З днем народження! <i>(Оплески)</i> Всього найкращого, успіхів, всього-всього, і здоров'я – це найголовніше сьогодні.</p>
<p>Шановні колеги, у відповідності до Регламенту Верховної Ради України, статті 25, у середу ми маємо 30 хвилин на виступи народних депутатів з внесенням пропозицій, заяв та повідомлень. Будь ласка, запишіться на виступи.</p>
<p>Княжицький Микола Леонідович.</p>
<p></p>
<p>10:13:52</p>
<p>КНЯЖИЦЬКИЙ М.Л.</p>
<p>Шановні колеги, вчора Конституційний Суд, як ми всі про це читали в пресі, повинен був розглядати Закон "Про забезпечення функціонування української мови як державної". На жаль, цей розгляд не відбувся. Тобто, можливо, він і відбувся, але жодне рішення не було прийнято. Сталося це, як би прикро мені не було говорити про це, після візиту колеги Арахамії і колег "слуг народу" до Голови Конституційного Суду, про що вони писали у соціальних мережах.</p>
<p>Шановні друзі, це неприпустимо, коли політики тиснуть на інші органи влади. Так, Конституційний Суд зробив фатальну, нерозумну, глибоку помилку, скасувавши е-декларування. І ми обов'язково це виправимо. Але це не привід тиснути на суд і входити в торги для того, щоб знищувати гуманітарну політику України, яка почалася відбудовуватися після Майдану. На жаль, це не перший такий випадок.</p>
<p>Напередодні цього голосування в засобах масової інформації, які належать теперішньому меру Львова Андрію Садовому, з'явилася інформація про те, що суд нібито вже скасував Закон про мову, що, очевидно, було неправдою. Вчора з'явилося розслідування журналістів, де стверджується про те, і були викладені плівки з адміністративного суду, де керівник Офісу Президента, на той час Андрій Богдан, інші високопосадовці тиснули на суд для втручання в гуманітарну політику. Саме в такий спосіб було дозволено показувати серіал "Свати", де знімався актор, який виступав з антиукраїнськими заявами і відвідував окупований Крим. Саме в такий спосіб було здійснено тиск, для того щоб не виконувався закон про те, щоб церкви, які мають центри в країні-окупанта, називалися церквами, які мають центри в країні-окупанта. Саме в такий спосіб нівелюється вся наша проукраїнська гуманітарна політика. Фракція "Європейської солідарності" закликає вас всіх зупинитися.</p>
<p>У нас буде розглядатися бюджет. Ні копійки ми не поклали на архів, який має бути створений при Інституті національної пам'яті. Ми зменшили фінансування на Музей Майдану. Друзі, яку країну ми зараз будуємо?</p>
<p>Так, ми багато говоримо про корупцію, яку маємо ми подолати. Але якщо ми будуємо тут Вологодську чи Курську область і думаємо, що зможемо збудувати її некорупційною, руками більшості, – це ілюзія. Ані диктатура, ані продовження колонізації в Україні не пройдуть. "Європейська солідарність" висловлює рішучий протест проти втручання в діяльність судових органів влади.</p>
<p>Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>10:16:52</p>
<p>ГОЛОВУЮЧИЙ. Дякую.</p>
<p>Будь ласка, народний депутат Синютка, фракція "Європейська солідарність".</p>
<p></p>
<p>10:16:58</p>
<p>СИНЮТКА О.М.</p>
<p>Шановні колеги народні депутати України, вчора ми з Італії отримали надзвичайно позитивну звістку, надзвичайно позитивну новину: наш герой, український герой, учасник Революції Гідності, боєць батальйону спеціального призначення імені Кульчицького Віталій Марків на свободі. Давайте привітаємо його, привітаємо його родину, друзів, волонтерів, добровольців, всіх тих, хто сьогодні воював і бореться за українську державу, за нашу свободу і незалежність. <i>(Оплески) </i></p>
<p>І, шановні друзі, на фоні цієї новини, звичайно, ще раз і ще раз хочеться звернутись до української Феміди: пора розслідувати справу Шеремета, пора припинити політичні переслідування Софії Федини, Марусі Звіробій і всіх цих добровольців, волонтерів, які зі зброєю в руках захищали українську державу.</p>
<p>На фоні цієї доброї новини я переконаний, що тяжкою інформацією лягає на серце кожного українця інформація стосовно коронавірусу. Вчора з цієї трибуни представники влади розказували про нібито боротьбу з коронавірусом. І направду складається стійке враження, що влада і люди живуть в абсолютно паралельних реальностях, тому що влада або не знає, або не розуміє того, що відбувається насправді.</p>
<p>Я хотів би звернутися сьогодні до представників влади.</p>
<p>Шановні урядники, сьогодні тільки на Львівщині 2 тисячі 200 лікарів перенесли і хворіють на коронавірус з тих 19 тисяч, які захворіли по всій Україні. Може, пора уже все-таки внести в сесійну залу і проголосувати законопроект про підтримку лікарів, які хворіють на коронавірус?</p>
<p>Я скажу вам ще одну страшну по своїй суті цифру. З 132 медиків, які померли від коронавірусу, тільки 14 станом на жовтень отримали допомогу від держави. Шановні представники влади, пора уже зупинитися і припинити це насильство, яке сьогодні триває над медиками. Тому що мені видається, що сьогодні ситуація, коли влада не розуміє, що попасти в лікарню, навіть з позитивним ПЛР-тестом, просто неможливо.</p>
<p>Іще одна річ, яку я хочу закликати парламентарів. Вчора тут, під стінами Верховної Ради, були представники руху "SaveФОП". Я переконаний, що сьогодні ми проголосуємо рішення, яке продовжить мораторій до кінця 2021 року. Але це тільки перший крок. Я переконаний, що нам необхідно обов'язково прийняти мораторій на перевірки…</p>
<p></p>
<p>ГОЛОВУЮЧИЙ. Народна депутатка Савчук Оксана Василівна, позафракційна, будь ласка.</p>
<p></p>
<p>10:20:18</p>
<p>САВЧУК О.В.</p>
<p>Оксана Савчук, місто Івано-Франківськ, Всеукраїнське об'єднання "Свобода". Я сьогодні хочу сказати те, що турбує все місцеве самоврядування. 25 жовтня відбулися місцеві вибори, які чітко показали тенденцію до довіри тих людей, які очолювали міста останніх 5 років. І тільки там, де господарники були неефективними, їх замінили нові команди. Але буде відбуватися другий тур. Після другого туру і закінчення усіх процедур місцеве самоврядування очікує ряд великих проблем. Не завершена децентралізація. Тобто зараз робиться все можливе для того, щоб децентралізація була згорнута. І я як людина-мажоритарник по місту Івано-Франківську чудово розумію проблеми, які є у всіх містах і які виникнуть в новостворених громадах. Це те, що сьогодні, навіть при прийнятті нового Державного бюджету, буде робитися все для того, щоби міста були "зажаті", щоб вони не мали фінансової спроможності і не могли розвиватися.</p>
<p>Сьогодні такі великі міста, як Івано-Франківськ, Тернопіль, Хмельницький, міські голови Надал, Марцінків, Симчишин, отримали рекордну кількість підтримки всіх містян - більше 80 відсотків, і отримали перемогу в першому турі, які представляють партію "Свобода". Інші мери з різних партій, які говорять одну, і ключову річ, в унісон, незалежно від партійної приналежності, – це те, що містам не дають можливість розвиватися в майбутньому. Що це означає?</p>
<p>Найперше – це спроба зазіхнути на кошти, які дають розвиток. Спроба забрати і перепрофілювати акцизний податок. Це раз. Я прошу не допустити цього в Державному бюджеті на наступний рік.</p>
<p>Друге – це те, що обговорюється питання забрати кошти і скасувати, які даються за плату за землю по "Укрзалізниці". Я вважаю, що це будуть втрати для місцевого самоврядування більше 5 мільярдів гривень. Тому що не повинно місцеве самоврядування платити за "Укрзалізницю". "Укрзалізниця" повинна сама вирішувати свої проблеми, не за кошти громади на місцях.</p>
<p>Наступна річ – зміни, які пропонуються до Податкового кодексу. Повністю руйнується система паркування, тобто місцеві громади не отримуватимуть кошти за паркування. Руйнується податок на нерухомість. І ключова річ, яку повинна дозволити Верховна Рада: місцеві самоврядування і місцеві громади повинні мати можливість отримувати муніципальні запозичення. Завдяки цим запозиченням вони зможуть розвиватися. Станом на сьогодні через відсутність освітньої субвенції і медичної в повному обсязі громади, замість того щоб розвиватися, починають перекривати заробітну плату, яка є повноваженням державного бюджету. Тому ці ключові речі…</p>
<p></p>
<p>ГОЛОВУЮЧИЙ. Будь ласка, народний депутат Лукашев Олександр Анатолійович, фракція політичної партії "Опозиційна платформа – За життя".</p>
<p></p>
<p>10:23:39</p>
<p>ЛУКАШЕВ О.А.</p>
<p>Доброго дня, шановні українці. Десятий день після виборів. ми знаємо, як завершилися вибори у Сполучених Штатах, але не маємо результатів. З чого починалися ці місцеві вибори? Вони починалися з того, що губернатори, представники партії "Слуги (не українського) народу", у неконституційний, незаконний спосіб направили до ЦВК висновки про неможливість проведення виборів у 18 ОТГ Луганської та Донецької області. Після того ЦВК, не маючи власної дискреції щодо визначення безпекового статусу територій, визнала неможливим проведення виборів. У такий незаконний, неконституційний спосіб півмільйона українських громадян - жителів Донбасу позбавлені реалізувати конституційне право щодо обрання місцевих органів представницької влади та обиратися до цих органів.</p>
<p>Що зроблено? Вчинено злочин, і відповідні районні суди міста Києва зобов'язали Офіс Генпрокурора і ДБР внести відомості до Єдиного реєстру досудових розслідувань про вчинення кримінального правопорушення, триває досудове слідство.</p>
<p>Чому так зробив і Офіс Президента, і партія "Слуга (не українського) народу"? Тому що були заздалегідь переконані у нищівній катастрофічній поразці на цих місцевих виборах. І вони не помилилися. Вони розуміли, що не можна висувати відкрито і офіційно своїх кандидатів на посади голів ОТГ. І в Луганській області жодного висуванця від "Слуги (не українського) народу" ми не побачили, хоча напівтаємно, наполегливо, і переважно нечесно, вони підтримували самовисуванців. Чим це завершилося? А завершилося катастрофою: 6 відсотків підтримки. І це, уявіть собі, рік тому Президент Зеленський отримав 93 відсотки - сьогодні 6. До багатьох ОТГ не обрано жодного депутата від "Слуги (не українського) народу".</p>
<p>Який висновок? А висновок дуже яскравий – це є перевтілення з мрії, з надії українців на тавро ганьби. Ганьби тієї політичної сили, яка проводить антиукраїнську політику і знищує українців. І це такий гучний вирок, який не підлягає оскарженню і перегляду, він є остаточним, як рішення Конституційного Суду України.</p>
<p>Я все сказав.</p>
<p></p>
<p>ГОЛОВУЮЧИЙ. Дякуємо.</p>
<p>Народна депутатка Климпуш-Цинцадзе Іванна Орестівна. Софія Федина.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>10:26:59</p>
<p>ГОЛОВУЮЧИЙ. Софія Романівна Федина.</p>
<p></p>
<p>10:27:01</p>
<p>ФЕДИНА С.Р.</p>
<p>Шановне товариство, я сьогодні хочу говорити про величезний цинізм чинної влади, а, зокрема, про боротьбу з коронавірусом і корупційні діяння на фоні боротьби з коронавірусом.</p>
<p>Згадайте, як красиво ловили одинокого плавця в Дніпрі кілька десятків поліцейських, штрафували людей за те, що вони одиноко ходили в масках в парку. І тоді це було страшно, і розганяли тотальну зраду і небезпеку.</p>
<p>Сьогодні ми маємо понад 8 тисяч 899 випадків на добу. Понад 400 тисяч українців хворіли або ще хворіють на коронавірус. 7,5 тисяч загиблих від коронавірусу. І у нас, виявляється, "все хорошо", тому що кошти з коронавірусного фонду тратяться на абсолютно не боротьбу із коронавірусом.</p>
<p>Частина коштів витрачається і закатується в дороги. І я кажу, що це є цинізм, особливо, коли "слуги народу" заявляють, що коронавірусний фонд був створений для будівництва доріг. Як каже моя мама: "Нас всіх на цвинтар повезуть красивими дорогами".</p>
<p>Звичайно, дороги потрібно будувати, але в цьому весь трагізм, що їх будувати в такій кількості, і частково без тендерів, без дотримання процедур можна тільки тоді, коли у нас все населення буде протестоване, коли всі лікарні будуть відремонтовані і всі будуть забезпечені киснем, кисневими станціями, ШВЛ, тестами, як ПЛР, так і ІФА, а так само ліками.</p>
<p>Сьогодні також забирають кошти в онкохворих, прикриваючись, що, виявляється, ми не встигаємо цю зробити програму. Так що, онкохворим "здихати", перепрошую, коли ви гроші вкатуєте в дороги?! Так що зараз онкохворим робити, коли їх виганяють з лікарень, щоб там робити коронавірусні палати, в той час коли влада не забезпечила систематичної підготовки того, щоб лікарні могли оперативно розгортати ліжко-місця і забезпечувати хворих ліками і можливостями лікування?</p>
<p>Я маю дані, що тільки по моїй Львівській області понад 400 мільйонів гривень хворі на коронавірус виклали із власних кишень на лікування, тому що з державних коштів не надійшло їм абсолютно нічого.</p>
<p>Сьогодні по аптеках України нереально знайти антибіотики. І коли я хочу купити антибіотики у Львові, мені кажуть, що найближче антибіотики є в Одеській області. І, так, це провал Міністерства охорони здоров'я і провал боротьби з коронавірусом Зеленського і влади "слуг народу".</p>
<p>Але, ще більше, ви кажете, що грошей немає. Але давайте поговоримо про вчорашній законопроект, де ви зняли оподаткування офшорних коштів - і держава недоотримає понад 10 мільярдів завдяки вам і вами вчора прийнятими рішеннями. Я скажу, що це цинізм, і за цей цинізм ви будете відповідати не тільки по закону , але й перед Богом.</p>
<p></p>
<p>ГОЛОВУЮЧИЙ. Чернєв Єгор Володимирович.</p>
<p></p>
<p>10:30:18</p>
<p>ЧЕРНЄВ Є.В.</p>
<p>Шановні колеги, я як голова міжфракційного об'єднання "Free Markiv" хочу ще раз привітати всіх нас зі звільненням нашого героя, добровольця Національної гвардії України Віталія Марківа. <i>(Оплески).</i> Понад три роки за надуманим звинуваченням він перебував в італійській в'язниці, і всі ці роки він не втрачав надії на справедливість. Адже він знав, що тут, в Україні, десятки і сотні людей борються за його визволення. Це і Президент України, і уряд, і народні депутати, і представники громадськості, як в Україні, так і в Італії. Ми, дійсно, своїх не кидаємо, на відміну від нашого ворога, для якого солдати – це виключно гарматне м'ясо. Ми цінуємо кожного бійця, кожну людину, кожного громадянина України, і саме цим ми відрізняємося від них.</p>
<p>На жаль, сьогодні ще дуже багато наших співвітчизників залишаються не звільненими. Вони чекають на нашу допомогу у застінках в Росії та на окупованих нею територіях. І я хочу запевнити їх: жоден не буде забутий, за кожного ми будемо боротися, наче це наш батько, син чи брат. Я хочу лише попросити того, щоб вони не втрачали надію, як не втратив її Віталій Марків.</p>
<p>Вважаю, що Віталій проявив себе героїчно на фронті та не зламався в італійській в'язниці після жахливого вироку в 24 роки. Він заслуговує на державну нагороду, адже Віталій - це наочний приклад, це взірець того, яким має бути справжній українець у найскладніших обставинах. Отже, я буду звертатися до Президента України з проханням нагородити Віталія Марківа орденом "За мужність", і я чекаю, що ви, колеги, підтримаєте таке звернення. <i>(Оплески)</i></p>
<p>Я ще раз вітаю нас з вами і Віталія з такою важливою перемогою. Адже ми не тільки відновили справедливість та виграли насправді інформаційну війну у Російської Федерації по цій справі, ми ще й показали всьому світові, що Україна буде боротися за своїх синів у всіх куточках планети до кінця. Слава Україні!</p>
<p></p>
<p>ГОЛОВУЮЧИЙ. Федієнко Олександр Павлович. Немає?</p>
<p></p>
<p>10:33:10</p>
<p>ФЕДІЄНКО О.П.</p>
<p>Ні-ні, Соломії Бобровській прошу передати слово.</p>
<p></p>
<p>ГОЛОВУЮЧИЙ. Ви перейшли в "Слугу народу"?</p>
<p>Соломія Анатоліївна Бобровська.</p>
<p></p>
<p>10:33:23</p>
<p>БОБРОВСЬКА С.А.</p>
<p>Соломія Бобровська, фракція "Голос". Я би хотіла би почати свій виступ з хвилини мовчання. Сьогодні другі роковини загибелі нашої колежанки, переконана, для багатьох, або для частини цієї зали, подруги Катерини Гандзюк.</p>
<p><i> (Хвилина мовчання)</i></p>
<p>Дякую.</p>
<p>Тема сьогоднішнього мого виступу стосується ще одного фронту, який є пріоритетний для нас останні 6 років. Це фронт, який знаходиться на сході, і боротьба з агресором – Російською Федерацією. Але мені, як секретарю Комітету з питань зовнішньої політики, дуже цікаво дізнатися від української делегації Тристоронньої контактної групи про речі, які відбуваються в Тристоронній контактній групі, про які всі чомусь мовчать.</p>
<p>Ви знаєте, дуже непомітним пройшов в медіа в кінці жовтня "злив" так званої дорожньої карти, не зі сторони Тристоронньої контактної групи, документи, які були передані голові нашої делегації пану Кравчуку, так звана дорожня карта по Мінських домовленостях. І, ви знаєте, дуже цікаві речі там були описані, починаючи з існування народної міліції вимог, починаючи з окремих податків, скасування певних законів, які не можуть діяти на тих чи інших територіях окремих районів Донецької і Луганської областей; про референдум, який можна чи не можна проводити, і в які роки можна чи не можна проводити, і так далі, і так далі.</p>
<p>Ви знаєте, комунікаційник новий ТКГ переконував мене, що це спам, так само, як і деякі члени української делегації. Проте пан Кравчук зауважив, що все ж таки ці документи були взяті до уваги, і будуть напрацьовуватися результати нашої сторони. І, більше того, саме українська сторона сьогодні має передати українську дорожню карту руху України по Мінську.</p>
<p>І мені дуже дивно і прикро, чому парламент мовчить і чому досі у нас немає за два роки ані формальних, ані неформальних комунікацій, які стосуються мінської Тристоронньої контактної групи.</p>
<p>Більше того, коли ви переконуєте нас, що це спам або це ті речі, які не будуть взяті до уваги, у мене питання тоді: чи, можливо, є сенс нам викликати пана Кравчука, доповідати тут за трибуною, що відбувається? Тому що мені здається, що принципово тут не забувати про те, що саме в парламенті знаходиться ключ до дорожніх карт і до руху до Мінська.</p>
<p>І останнє, що я би хотіла зауважити, - це необхідність включення парламенту до неформальних переговорів. І прохання активізувати платформу для того, щоб ми також були в курсі про те, що відбувається сьогодні в Мінську. Такі речі, які відбулися зі "злиттям" інформації щодо дорожніх карт від так званих республік, є неприпустимими.</p>
<p>Дякую.</p>
<p></p>
<p>ГОЛОВУЮЧИЙ. Тимошенко Юлія Володимирівна.</p>
<p></p>
<p>10:36:48</p>
<p>ТИМОШЕНКО Ю.В.</p>
<p>Шановні колеги, я думаю, що ця колосальна перемога, яку отримав Віталій Марків і Україна, вони є знаковими, тому що, як би довго Україна не боролася за своє право жити, за своє право мати незалежність, суверенітет, за своє право мати сильне місце в світі, який би складний шлях і боротьба не була, як би важко Україна не боролася на фронтах, повертаючи собі тимчасово окуповані території, досвід Віталія Марківа говорить про те, що перемога в довгій боротьбі буде. Оце саме головне. І як би тяжко сьогодні все не виглядало, Україна все одно буде переможцем.</p>
<p>Але я не хотіла би, щоб сьогодні ми взагалі про це говорили, про перемогу Віталія Марківа. За його визволенням стоять конкретні люди, які боролися за це щодня. Ви знаєте, що я дуже часто і наша команда, ми критикуємо Міністерство внутрішніх справ, критикуємо міністра, але сьогодні я хотіла би, щоб з цієї трибуни пролунало, що конкретно й щоденно забезпеченням визволення Віталія Марківа займався міністр внутрішніх справ Арсен Аваков і наш омбудсмен Людмила Денісова. І я хотіла б, щоб ми їм подякували за це. <i> (Оплески)</i></p>
<p>Я також хотіла би зараз звернутися до вас, що на фоні героїчних вчинків наших унікальних військових, які боронять сьогодні Україну, на фоні їх героїзму сьогодні процвітає в Україні корупція. Я хочу запитати: скільки ще це буде? По НАК "Нафтогазу" чітко виявлено, що 225 мільярдів виведено з України, 75 мільярдів недоотримав бюджет. Коли я зараз чую героїчні реляції про боротьбу з корупцією, я хочу запитати: де кримінальні справи? Де конкретно оголошені країні винні? Де Коболєв разом з своєю сворою і з усім, хто стоїть за іноземними наглядовими радами? Можливо, ви пред'явите країні героїв інших?</p>
<p>Тому на фоні героїзму наших військових я хотіла би зараз звернутися до Президента припинити спам відносно боротьби з корупцією і почати реальні справи, і показати, що країна вміє захищати себе і на внутрішньому фронті від корупції, яку вже демонструє нова влада.</p>
<p>І тому - слава Україні! І перемога все одна буде за Україною.</p>
<p></p>
<p>ГОЛОВУЮЧИЙ. Лопушанський Андрій Ярославович.</p>
<p></p>
<p>10:39:47</p>
<p>ЛОПУШАНСЬКИЙ А.Я.</p>
<p>Прошу слово передати Гончаренку Олексію.</p>
<p></p>
<p><a name=_GoBack></a>ГОЛОВУЮЧИЙ. Гончаренко Олексій Олексійович.</p>
<p></p>
<p>10:40:04</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Друзі, ну що, гайда на вибори? Нам Зеленський розповідає, спілкуючись зі своєю фракцією через екрани телевізора, що він готовий розпускати вже цю Верховну Раду. Я так розумію, що він з вами спілкується, з фракцією "Слуги народу" він спілкується через екрани телевізора, і іншого шляху він не бачить, як ще з ним поспілкуватися.</p>
<p>Ми бачимо, що Зеленський вніс закон, абсурдний, антиконституційний Закон про розпуск Конституційного Суду України, але щось його монобільшість це не тягне в сесійну залу. Вчора засідання комітету, щось вони не підтримують президентський законопроект. Друзі, що ж у вас відбувається? Це вже остаточний повний розкол монобільшості влади Зеленського. Де та любов? Може, вам ще раз разом з'їздити в Трускавець, поп'єте "Нафтусі" - і воно стане краще?</p>
<p>Але насправді, що відбувається: ви знищуєте державу, ви руйнуєте державу. Коли Конституційний Суд сказав "о'кей" на сумнівний Указ Зеленського про розпуск парламенту минулого скликання, то все було гаразд з ним. А коли Конституційний Суд дуже погане рішення приймає, щоб допомогти корупціонерам, то замість того, щоб не допустити таке рішення, до речі, яке працює на самого Зеленського… Давайте не забувати, хто та людина, яка забула в минулому році задекларувати 5 мільйонів гривень. Шановні громадяни України, знаєте, коли ви вдягаєте шорти влітку і знаходите там 50 гривень – ви радієте. Так ось, так Зеленський знайшов у "шортах" платіжку на 5 мільйонів, яку він просто забув задекларувати. Так ось, суд допоміг і Зеленському піти від відповідальності за недостовірне декларування.</p>
<p>А тепер нам влаштовують виставу, що начебто Зеленський хоче розігнати цей суд і щось зробити. Він адепт простих рішень. Як зупинити війну? Просто припинити стріляти. Як побороти пандемію? Просто не тестувати. А як побороти проблеми Конституційного Суду? Просто розігнати його. Так воно не працює. Просто вже розігнати треба вас, цю Верховну Раду, і дійсно треба йти на вибори. І щоб люди сказали, хто має право, а хто не має права далі знаходитись в цій сесійній залі.</p>
<p>На цих місцевих виборах люди сказали вам, як ви "на зелених парасольках пролетіли" повз Київ і повз інші міста і регіони України, вигравши тільки 4 регіони після тотальної перемоги рік тому. І ми чудово розуміємо, що на дострокових виборах ви жодного регіону не виграєте. Люди дають вам оцінку. Припиняйте знищувати державу. Ви не здатні керувати державною. Зеленський не здатний керувати державою. Збирайтесь і йдіть геть, це саме правильне, що ви можете зробити.</p>
<p>Дякую.</p>
<p></p>
<p>ГОЛОВУЮЧИЙ. Шуфрич Нестор Іванович.</p>
<p></p>
<p>10:42:55</p>
<p>ШУФРИЧ Н.І.</p>
<p>Дякую.</p>
<p>Шановний головуючий, шановні колеги, закінчуються вибори у Сполучених Штатах. Ми пам'ятаємо, що у нас є боржок, а саме: створення слідчої комісії між двома співрозмовниками. Враховуючи, що мій виступ з цієї трибуни вже не вплине на результати виборів у Сполучених Штатах Америки, хочу сказати, що ми маємо таки створити слідчу комісію і розібратися, хто яких прокурорів за що знімав і хто за що піднімав тарифи.</p>
<p>Ми досягли певної домовленості, щоб не звинувачували нас в якомусь впливі на вибори, це питання відстрочити. І ця позиція була сприйнята. Але зараз ми маємо таки розібратися, кто, на что и зачем наговорил, и на сколько.</p>
<p>Наступне: щодо тарифів. Скажіть мені, будь ласка, як таке може бути, що ціна на нафту в світі йде вниз, що влітку НАК "Нафтогаз" накупився газу стільки, що пухнуть всі наші сховища, а людям піднімають тарифи? От в чому-чому, а в газі я розуміюсь. Якщо ми купили по мінімальним цінам влітку газ і пишаємося тим, що забезпечили себе на всю зиму, і сьогодні ціна нафту йде вниз, я не можу зрозуміти, чому піднімаються тарифи? Де логіка? Знову за рахунок людей хочуть якісь дірки собі позакривати, а потім направити на велике будівництво і там ще вкрасти. Це буде наступна тема, яку ми будемо тут з вами вивчати, і слідчі комісії створювати. Але я не виключаю, що це вже буде наступна Верховна Рада.</p>
<p>Пане Президенте, а що, слабо? Сказав: вибори – так вибори, стадіон – так стадіон. Тому не надо нас на понт брать, ми це все дуже добре знаємо. І це, до речі, я до вас звертаюся, "слуги народу", щоб ви проявили принциповість і твердість у своєму розумінні Конституції і законів України.</p>
<p>Тому, шановні колеги, я дійсно хочу засвідчити, що певна відповідальність в цій Верховній Раді є, принаймні поки що ми це демонструємо в спробах окремих представників президентської виконавчої влади змістити в антиконституційний спосіб Конституційний Суд. Відповідальність, здоровий глузд врятують конституційний устрій нашої країни. Але те, що сьогодні відбувається, терпіти не можна. І я хочу вірити в те, що саме Верховна Рада України стане тим форпостом, який захистить і демократію, і права наших громадян. І давайте від діджиталізації переходити до реального життя тут, в Україні, а не десь там у віртуальному мирі, де вам добре, а людям погано. А ви маєте служити їм.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, час для виступів вичерпаний. Надійшла заява від двох фракцій з заміною на виступ. Сергій Володимирович Шахов. Після цього переходимо до роботи.</p>
<p></p>
<p>10:46:31</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, дуже багато питань накопилося, поки ми з вами не засідали в парламенті. Ви знаєте, що наша група перемогла практично по всій Луганщині, і люди сьогодні звертаються до нас в приймальні: що робиться? Це шахтарі, це погорільці, це люди, які прийшли і висловили, незважаючи на таку страшну хворобу, якою залякали всю державу, і така була маленька явка, але люди прийшли і сказали своє слово владі, яка саме на Донбасі взяла 96,3 відсотка. Сьогодні – 0,6.</p>
<p>Сьогодні в місті Рубіжному, яке одне обласне місто залишилося, владі дали 1 відсоток меру, якого висунув губернатор, горе-губернатор, а в народі його називають губернатор-вбивця. З цієї трибуни 6 червня я виступав і говорив, що спалили людей живцем, випалюючи свої злочини - пеньки, а не дерева, - в Луганщини.</p>
<p>З цієї трибуни я не один раз заявляв, що вивозять "зеленку", зелений ліс, і грабують Луганщину. Ніхто не звертав уваги. І перший раз спалили людей, привезли Президента в Луганщину - і дали генерала Голові ДСНС по прізвищу Пшик. Я попереджав, що буде і друга, і третя біда і трагедія – ніхто не повірив.</p>
<p>Друге. <a name=Temp></a>Згорів ліс - 85 тисяч гектарів, спалили живцем 11 людей. Сьогодні бідкаються 500 сімей без будинків взимку. Приїхав Прем'єр-міністр, покрасувався, сказав, що будуть гроші, а грошей нікому не дали. Скажіть, будь ласка, коли буде відповідальність за ті злочини, які сьогодні робляться владою?</p>
<p>Я звертаюсь до Президента Зеленського: негайно відсторонити очільника військово-цивільної адміністрації Гайдая, який сьогодні палить живцем Луганську область, який сьогодні вбиває людей; відсторонити сьогодні голову ДСНС Луганської області Пшика; зробити тимчасову слідчу комісію з нас народних депутатів і заслухати з цієї трибуни Чечоткіна, голову ДСНС всієї країни, що він нам скаже. Чому зробилася така екологічна та техногенна катастрофа в Донбасі, де йде війна? Чому сьогодні ніхто не відповідає за свої злочини? Чому не були повідомлені люди? Чому сьогодні люди згоріли і бідкаються з дітьми по хатах? Чому сьогодні немає…</p>
<p></p>
<p>ГОЛОВУЮЧИЙ. Шановні колеги, переходимо до роботи. Вам запропонований до розгляду проект Закону про внесення змін до деяких законів України щодо внесення до Державного земельного кадастру відомостей про державний кордон України (реєстраційний номер 3987). Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>10:50:20</p>
<p>За-180</p>
<p>Рішення прийнято.</p>
<p>До слова запрошується заступник міністра розвитку економіки, торгівлі та сільського господарства Висоцький Тарас Миколайович.</p>
<p></p>
<p>10:50:41</p>
<p>ВИСОЦЬКИЙ Т.М.</p>
<p>Доброго ранку, шановні колеги, шановні народні депутати! До вашого розгляду представляється законопроект 3987 про внесення змін до деяких законів України щодо внесення до Державного земельного кадастру відомостей про державний кордон України. На жаль, на сьогодні склалася така ситуація, що незважаючи на те, що є в нас розроблені і узгоджені на міжнародній арені з такими країнами як Республіка Польща, Словацькою Республікою, Румунією, Угорщиною, Республікою Білорусь, Республікою Молдова узгоджені межі державного кордону України, вони демарковані, делімітовані, але не внесені фізично в Державний кадастр України. Це сталося через те, що є техніко-юридична неузгодженість, рішення Конституційного Суду визнало відсутність повноважень Верховної Ради узгоджувати технічну документацію як документ, а чинне законодавство передбачає необхідність узгодження технічної документації перед внесенням в кордон.</p>
<p>Даний законопроект усуває цю техніко-юридичну неузгодженість, що відкриє можливість внесення уже, знову ж хочу сказати, на міжнародному рівні, на рівні комісій узгоджених меж державного кордону в Державний земельний кадастр. Також, це є важливо в рамках реалізації створення національної інфраструктури геопросторових даних.</p>
<p>Дякуємо, ви підтримали відповідний законопроект, який був прийнятий в квітні і підписаний Президентом в травні поточного року. Просимо підтримати відповідну законодавчу ініціативу, і ми готові доопрацювати до другого читання техніко-юридичні правки, висловлені Головним науково-експертним управлінням. Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>10:52:31</p>
<p>ГОЛОВУЮЧИЙ. Слово надається співдоповідачеві – голові Комітету з питань аграрної та земельної політики Сольському Миколі Тарасовичу.</p>
<p></p>
<p>10:52:41</p>
<p>СОЛЬСЬКИЙ М.Т.</p>
<p>Доброго дня, колеги, шановний головуючий! Комітет Верховної Ради з питань аграрної та земельної політики розглянув на своєму засіданні 30 вересня 2020 року проект Закону про який доповідав заступник міністра (номер 3987).</p>
<p>Законопроектом пропонується внести зміни до законів України "Про Державний земельний кадастр" та "Про землеустрій", відповідно до яких відомості про Державний земельний кордон України вносяться до Державного земельного кадастру відповідно до затверджених документів демаркації, редемаркації і делімітації державного кордону України на підставі рішення центрального органу виконавчої влади, що реалізує державну політику у сфері земельних відносин (на сьогодні це Держгеокадастр) без додаткового затвердження Верховною Радою України окремої документації з землеустрою щодо визначення та встановлення в натурі державного кордону України.</p>
<p>Процедура демаркації відповідно до Конституції України та Закону України "Про державний кордон України" передбачає укладення сусідніми державами міжнародних договорів, які обов'язково підлягають ратифікації Верховною Радою України разом з додатками, які підготовлені міжурядовою комісією, де безпосередньо є всі необхідні координати. На підставі таких договорів створюються міжурядові комісії, як я вже зазначив, які розробляють документи демаркації, документи демаркації затверджують Кабміном.</p>
<p>В діючій редакції законів України "Про Державний земельний кадастр" та землеустрій передбачають додатково також розроблення проекту землеустрою, який затверджується Верховною Радою, що, по-перше, суперечить Конституції України, про це вказує Конституційний Суд у рішенні від 07.04.2004 року.</p>
<p>І, крім того, хочу додатково зазначити, що жодного разу Верховна Рада це не розглядала, і де-факто, і де-юре у нас в кадастрі кордони не відмічені, вони тільки є в натурі. Тому ці обставини унеможливлюють внесення до ДЗК відомостей про державний кордон з країнами, процес демаркації вже завершено. Прошу підтримати цей законопроект в першому читанні.</p>
<p>Дякую. Законопроект Кабінету Міністрів України.</p>
<p></p>
<p>ГОЛОВУЮЧИЙ. Дякую, Микола Тарасович.</p>
<p>Шановні колеги, є необхідність обговорювати цей законопроект? Є, так. Тому прошу записатися: два – за, два – проти.</p>
<p>Будь ласка, Бакунець Павло Андрійович, депутатська група "Довіра".</p>
<p></p>
<p>10:55:15</p>
<p>БАКУНЕЦЬ П.А.</p>
<p>Шановний пане Голово, шановні народні депутати. Бакунець Павло, Львівщина. Я також представляю прикордонний округ, як і багато з вас, і ми розуміємо, що наразі існує така, дійсно,, нагальна потреба внесення до Державного земельного кадастру саме відомостей про державний кордон України, адже вони є затверджені на підставі демаркації з Республікою Польщею, Румунією, на підставі редемаркації з Республікою Словаччина, Угорщина, на підставі делімітації з Республікою Білорусь, Молдова, навіть з нашим агресором.</p>
<p>І, власне, даним законопроектом вирішуються ці неузгодженості чинного законодавства і визначається новий порядок внесення до Державного земельного кадастру відомостей про державний кордон України.</p>
<p>Однозначно, що профільний Комітет з питань аграрної політики рекомендує нам, Верховній Раді, прийняти даний законопроект лише за основу. І при підготовці до другого читання нам потрібно буде здійснити узгодження його положень зі структурними частинами інших законопроектів чи законодавчих актів.</p>
<p>Тому, шановні колеги, пропоную даний законопроект прийняти за основу з доопрацюванням до другого читання. І, таким чином, ми будемо мати внесені зміни до Державного земельного кадастру про наші кордони. Таким чином, ми будемо мати також і зроблені пункти пропуску, і дороги від пунктів пропуску в межах всередину нашої країни. І будемо мати гарний вигляд в очах європейців і наших сусідів.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Княжицькому Миколі Леонідовичу, фракція політичної партії "Європейська солідарність".</p>
<p></p>
<p>10:57:09</p>
<p>КНЯЖИЦЬКИЙ М.Л.</p>
<p>Дякую. Шановний пане Голово, шановні колеги! Фракція "Європейської солідарності" відзначає важливу мету цього законопроекту. Разом з тим, в цьому законопроекті є певні недопрацювання і неточності. Зокрема, використані терміни "демаркація", "редемаркація", "делімітація". В законодавчих актах вони не розтлумачуються, що може привести до їх неоднозначного тлумачення та виникнення проблем в процесі їх застосування на практиці.</p>
<p>Так само зі змісту законопроекту не зрозуміло чітко, який саме орган державної влади буде уповноважений затверджувати документи демаркації, редемаркації, чи делімітації державного кордону, оскільки такі положення чинного закону автори законопроекту пропонують виключити.</p>
<p>В новій редакції частини першої статті 32 Закону України "Про Державний земельний кадастр" також йдеться про електронний документ, що містить відомості про державний кордон України. Але знову не зрозуміло, який орган має складати такий документ.</p>
<p>Тому, зважаючи на важливість цього законопроекту, ми будемо його підтримувати за основу, але вважаємо, що його необхідно обов'язково доопрацювати в другому читанні.</p>
<p>Дякую.</p>
<p><b> </b></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>ГОЛОВУЮЧИЙ. Наливайченко Валентин Олександрович.</p>
<p>Івченко? Івченко Вадим Євгенович.</p>
<p></p>
<p>10:58:47</p>
<p>ІВЧЕНКО В.Є.</p>
<p>Івченко, "Батьківщина". Колеги, скажіть, будь ласка, а де тут держава? Сьогодні убирають від держави, від Верховної Ради функції затвердження кордону України. І кому віддають? Віддають чиновнику. А не тому чиновнику, який на протязі п'яти останні років віддав 5 мільйонів гектарів не зрозуміло куди? А не тому чиновнику, який в кадастрі повертає ці земельні ділянки так, що забирає пів озер і пів континентального шельфу? Кому ми віддаємо?</p>
<p>Ви рахуєте те, що ми сьогодні забираємо від Верховної Ради і віддаємо затвердження держгеокадастру і внесення даних задля чого? Так, я розумію, 10 тисяч гектарів віддали прикордонної смуги у Львівській області під мисливство. Я розумію, 134 гектари віддали безпосередньо в приватну власність кордону в Закарпатській області. Я розумію, коли 24 ділянки… прокуратура подала позови у Берегово, і у нас приватний кордон. Я розумію, але при цьому, повірте, коли ми з вами опинимося в ситуації, що якийсь чиновник віддасть частину Сєвєродонецька, или еще чомусь, і внесе це в кадастр, як ми з вами будемо виправляти, коли у нас з вами не буде повноважень? Колеги, чиновник буде відповідати за те, що буде в кадастрі безпосередньо з кордоном.</p>
<p>І на моє велике переконання, в такому законі мають бути тут Міністерство закордонних справ і прикордонна служба. А далі думайте, як голосувати.</p>
<p>Дякую.</p>
<p></p>
<p>ГОЛОВУЮЧИЙ. Поляков Антон Едуардович. Рудик Сергій Ярославович.</p>
<p></p>
<p>11:00:39</p>
<p>РУДИК С.Я.</p>
<p>Шановні друзі, дивіться, 24 серпня 2021 року Україна буде відзначати 30-ту річницю незалежності нашої держави. І за півроку до 30-річчя ми тільки сьогодні в першому читанні маємо врегулювати питання демаркації, делімітації і взагалі встановлення державного кордону. І тільки що стосується південних, західних і східних... і немає там однієї східної країни – Росії.</p>
<p>В цьому залі є всього два народних депутати, які свого часу проїхали весь українсько-російський кордон - це 2 тисячі 200 кілометрів, - це я і Сергій Шахов. Ми такого надивилися, що ви собі просто не можете уявити. Пройшло 3 роки, але, на превеликий жаль, більшість питань, які стосуються цих 2 тисячі 200 кілометрів так і не вирішені.</p>
<p>Звичайно, наша депутатська група буде голосувати за цей законопроект, тому що він технічний. І хай не переживає Вадим Івченко, тому що чиновник уже рішення прийняв, коли Україна ратифікувала з нашими міжнародними партнерами ці договори. Ці всі питання, про які він говорив щойно з трибуни, вже мали бути врегульовані. Ми не повинні ставити питання державної безпеки - а питання державного кордону – це питання номер один державної безпеки, - в залежність від будь-яких рішень чиновників. Ми раз і назавжди повинні поставити крапку, встановити державні кордони України у межах українських етнографічних земель і поставити нарешті крапку в стосунках з російським кордоном, незалежно від того, хочуть вони це чи ні.</p>
<p>Дякую.</p>
<p></p>
<p>11:02:33</p>
<p>ГОЛОВУЮЧИЙ. Дякую.</p>
<p>Ще бажаючі виступити є? Ви виступали, пане Івченко, ви виступали. Колеги, він нічого поганого про вас не сказав. Шановні колеги, образив вас – подасте в суд.</p>
<p>Німченко Василь Іванович. Можна вас, Вадим Євгенович? Німченко. Німченко, будь ласка, з трибуни.</p>
<p></p>
<p>11:03:34</p>
<p>НІМЧЕНКО В.І.</p>
<p>Шановні колеги, хотів би звернути вашу увагу, перш за все, на те, що є предметом цього закону, який виноситься на розсуд пленарного засідання.</p>
<p>Ви подивіться, перше, що я хотів би сказати. Висновок ГНЕУ. Ми вже не бачимо висновків ГНЕУ на предмет того, чи узгоджуються такі норми законопроекту з Конституцією. А це виходить на те, що хтось дав команду жорстко і чітко не виписувати це. І ГНЕУ дало висновок, що є, є прогалини в цьому законопроекті. І він не каже, а тільки тонко так вказує, який орган буде вирішувати питання щодо демаркації кордонів.</p>
<p>Скажіть, будь ласка, ви знаєте, що є мирова практика, коли працюють суміжні комісії двох прилеглих до цього кордону держав? І тут…</p>
<p></p>
<p>ГОЛОВУЮЧИЙ. Дякую.</p>
<p>30 секунд, Івченка включіть мікрофон. Репліка. Івченко.</p>
<p></p>
<p>11:04:55</p>
<p>ІВЧЕНКО В.Є.</p>
<p>Івченко, "Батьківщина". Колеги, зміни в Державний земельний кадастр щодо кордону потрібно вносити. Але я сказав ті камені, з якими ми можемо стикнутися. Ми віддаємо це чиновнику і забираємо від Верховної Ради України, а цей чиновник за останні роки віддав 5 мільйонів гектарів незрозуміло куди. І ми досі не створили тимчасову слідчу комісію з розслідування цих питань. Тому зміни давайте вносити.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до голосування. Запросіть народних депутатів до зали, будь ласка.</p>
<p>Комітет запропонував прийнятий цей закон за основу. Ставлю на голосування пропозицію про прийняття за основу проекту Закону про внесення змін до деяких законів України щодо внесення до Державного земельного кадастру відомостей про державний кордон України (реєстраційний номер 3987). Готові голосувати? Готові? Прошу підтримати та проголосувати.</p>
<p></p>
<p>11:06:32</p>
<p>За-276</p>
<p>Рішення прийнято.</p>
<p>Надійшла заява про перерву з заміною на виступ від двох фракцій.</p>
<p>Железняк Ярослав Іванович.</p>
<p></p>
<p>11:06:45</p>
<p>ЖЕЛЕЗНЯК Я.І.</p>
<p>Доброго дня, колеги! Франція, Іспанія, Бельгія, Німеччина, Італія – це не країни, які хочуть зараз забрати у нас безвіз через Конституційний Суд, але це ті країни, які за минулий тиждень ввели жорсткі обмеження щодо карантину. І зараз на їх вулицях відбуваються масові протести. В Парижі корка 700 кілометрів, тому що люди хочуть виїхати за місто. В Бельгії закликають не носити маски. В Барселоні протестують через те, що уряд не попередив своїх громадян про те, що будуть закривати бізнес. А люди вже накупили продукти, люди вже найняли працівників на роботу.</p>
<p>Ми всі бачимо цифри – 9 тисяч 500 сьогодні. І це ще, на жаль, не рекорд, він буде збільшуватись, тому що уряд нічого не робить. І, на жаль, на жаль, у нас є великий ризик того, що вже найближчими днями уряд зробить нам черговий сюрприз: введе жорсткий карантин, знову зупинить економіку. Якщо вони це зроблять, як в Європі, то нас чекає колапс, нас чекають масові протести і нас чекає фактично те, що наші громадяни будуть ігнорувати заходи безпеки.</p>
<p>Шановні колеги, я б дуже хотів би, щоб наша економіка продовжила далі працювати, але більш за все я б хотів би, щоб у нас вже зараз був запобіжник, щоб уряд не робив сюрпризи. Ми підготували дуже просту постанову, 2 сторінки, яка говорить елементарні речі. Я буду сьогодні звертатися до всіх вас з метою підписати це рішення.</p>
<p>Перше. Щоб рішення про те, що економіку хочуть закривати, було прокумуніковано за 7 днів. Це нормально, люди зможуть хоча б підготуватися. Щоб перед тим, як буде впроваджуватися жорсткий локдаун, уряд вийшов до (не після, як було у вересні, а до) з інформацією про те, який пакет заходів підтримки буде наданий бізнесу і громадянам.</p>
<p>І третє. Щоб до впровадження локдауну, не після, уряд вийшов з проектами законів про податкові пільги, про спеціалізацію роботи трудового законодавства, про стимули, і ми знали разом з громадянами і разом з бізнесом, як далі буде працювати країна.</p>
<p>Шановні друзі, я менше всіх хочу, щоб економіку закрили на карантин. Але я хочу, щоб ми, на відміну від інших парламентарів, були відповідальними і передбачили те, щоб уряд не робив сюрпризи ані нам, ані економіці. Прошу підтримати цю постанову.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, переходимо до наступного питання порядку денного – це проект Закону про внесення змін до Закону України "Про судоустрій і статус суддів" щодо врегулювання окремих питань проходження служби у Службі судової охорони (реєстраційний номер 3935).</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>11:10:22</p>
<p>За-210</p>
<p>Рішення прийнято.</p>
<p>До слова запрошується заступник голови Комітету з питань правової політики Божик Валерій Іванович. Включіть 4 хвилини і від авторів, і від комітету, будь ласка.</p>
<p></p>
<p>11:10:35</p>
<p>БОЖИК В.І.</p>
<p>Доброго дня, шановні колеги. Сьогодні до вашої уваги пропонується проект Закону про внесення змін до Закону "Про судоустрій і статус суддів" щодо врегулювання окремих питань проходження служби в Службі судової охорони. Формування цієї служби розпочато у квітні 2019 року і на сьогодні продовжуються здійснюватись заходи щодо комплектування та матеріально-технічного забезпечення органів, управлінь, підрозділів служби.</p>
<p>Разом з тим, досвід створення служби виявив низку проблемних питань, що перешкоджають її поступальному розвитку. В першу чергу, це стосується окремих питань проходження служби в Службі судової охорони. Відповідно метою цього законопроекту є забезпечення належного виконання Службою судової охорони визначених законом завдань шляхом усунення прогалин та удосконалення чинних норм у сфері регулювання питань з проходження служби у Службі судової охорони.</p>
<p>Цієї мети передбачається досягнути шляхом внесення низки змін до Закону України "Про судоустрій і статус суддів" та інших законодавчих актів. А саме: пропонується визначити, що призначення на посади, оплата праці, соціальні гарантії державних службовців, які працюють в службі, регулюються нормами законодавства про державну службу з урахуванням особливостей, визначених цим законом.</p>
<p>Також вводиться поняття "особового складу служби", до якого пропонується віднести категорії співробітників, державних службовців та працівників.</p>
<p>Удосконалюється існуючий порядок нарахування стажу служби у Службі судової охорони. Передбачається можливість співробітникам Служби судової охорони утворювати професійні об'єднання, професійні спілки відповідно до законодавства України.</p>
<p>Прошу зал підтримати законопроект за основу. Прийняття запропонованих змін дасть можливість врегулювати існуючі проблемні питання проходження служби в Службі судової охорони і створить необхідні передумови для розвитку і підвищення її якості, а також сприятиме ефективному виконанню покладених на неї завдань.</p>
<p>Комітет Верховної Ради з питань правової політики на своєму засіданні 16 вересня 2020 року розглянув цей проект Закону про внесення змін до Закону "Про судоустрій і статус суддів" щодо врегулювання окремих питань проходження служби у Службі судової охорони. Слід зазначити, що на час розгляду законопроекту до комітету надійшли висновки Вищої ради правосуддя, Державної служби судової охорони, Державної судової адміністрації, Інституту законодавства Верховної Ради. І за результатами опрацювання законопроекту всі вони дійшли висновків, що запропоновані зміни сприятимуть вирішенню проблемних питань в діяльності служби, та підтримують прийняття цього законопроекту.</p>
<p>Головне науково-експертне управління, Національна поліція та антикорупційний комітет висловили певні застереження щодо законопроекту, які в разі потреби можуть бути виправлені під час опрацювання законопроекту до другого читання.</p>
<p>Шановні колеги, це в більшій мірі технічний законопроект, але він важливий, оскільки в разі його прийняття ми врегульовуємо і надаємо можливість нормальній роботі Служби судової охорони.</p>
<p>Враховуючи вищевикладене, Комітет з питань правової політики вирішив рекомендувати Верховній Раді проект Закону про внесення змін до Закону України "Про судоустрій і статус суддів" щодо врегулювання окремих питань проходження служби у Службі судової охорони (№ 3935), поданий народним депутатом Божиком В.І., за результатами розгляду в першому читанні прийняти за основу.</p>
<p>Дякую.</p>
<p></p>
<p>ГОЛОВУЮЧИЙ. Дякую, Валерію Івановичу.</p>
<p>Запишіться, будь ласка: два – за, два – проти на виступи від депутатських фракцій та груп.</p>
<p>Гончаренко Олексій Олексійович.</p>
<p></p>
<p>11:14:45</p>
<p>ГОНЧАРЕНКО О.О.</p>
<p>Передайте, будь ласка, слово колезі Ірині Геращенко. Дякую.</p>
<p></p>
<p>ГОЛОВУЮЧИЙ. Геращенко Ірина Володимирівна.</p>
<p></p>
<p>11:14:55</p>
<p>ГЕРАЩЕНКО І.В.</p>
<p>Дякую, шановні колеги. Наша фракція, наші народні депутати щотижня бувають в українських судах і дуже добре обізнані якраз з роботою судової служби. Ви знаєте, іноді складається враження, що судова служба на багато більш патріотичніша буває, освіченіша, ніж залежні від Банкової судді.</p>
<p>От сьогодні ми щиро всі вітали звільнення героя українського Марківа. І, звичайно, ми чекаємо повернення його в Україну. Але, в той же час, ми хочемо звернутися до монобільшості, щоб ви апелювали до вашого Президента, який вже рік тому оголосив без вини винних Антоненка, Кузьменко, Яну Дугарь винними, і через це і досі "Ріфмастер" знаходиться за ґратами. Будь ласка, якщо так Україна бореться за своїх, яких незаконно утримують за кордоном. Можливо, в української Феміди розв'яжуться очі - і вона так само перестане людей, проти яких висунуті звинувачення, тільки тому, що на брифінгу винними, вбивцями їх оголосив Зеленський, і це благословив, випустити цих людей на волю.</p>
<p>Власне, і важливо, що сьогодні ми розглядаємо закон відповідний. Але зверніть увагу, що Зеленський в своєму "дурборежимі" і монобільшість взагалі забули про ключову суддівську реформу, коли подали законопроект, абсолютно антиконституційний, який навіть "слуги", лояльні до Зеленського, відмовляються голосувати і виносити на порядок денний, то де закон про ліквідацію най такого гучнішого в Україні, сумнівного окружного апеляційного суду Києва, де можна вирішити в законний спосіб це питання? Можливо, тому що цей суд в повній координації з Банковою, як виходить з плівок Вовка, можливо, тому, що цей суд з плівок, як виходить, Вовка в повній координації приймає свої корупційні, огидні, незаконні рішення. Давайте пошвидше розпочнемо справжню суддівську реформу. А за цей закон ми утримаємося, бо він має…</p>
<p></p>
<p>ГОЛОВУЮЧИЙ. Вельможний Сергій Анатолійович.</p>
<p></p>
<p>11:17:10</p>
<p>ВЕЛЬМОЖНИЙ С.А.</p>
<p>Доброго дня! Сергій Вельможний, Луганщина, група "Довіра", "Наш край". Шановні колеги, цей проект розроблено заради врегулювання правових засад проходження служби у Службі судової охорони. Маю наголосити, що потребує врегулювання на законодавчому рівні питання поширення на співробітників Служби судової охорони особливого порядку військового обліку. В законопроекті запропоновано надати статус державного службовця окремим категоріям співробітників цієї служби і врегулювати питання оплати праці, надати права працівникам служби утворювати професійні спілки. Йдеться не лише про права, але і про відповідальність, адже пропонується поширити на працівників служби дію Дисциплінарного статуту Національної поліції України. І це насправді сприятиме покращенню соціального захисту працівників та оплати їх праці.</p>
<p>Прийняття пропонованих законопроектом змін стане суттєвим кроком задля забезпечення охорони судів, органів та установ системи правосуддя, державної безпеки суддів, членів їх сімей, працівників суду та учасників судового процесу.</p>
<p>Тому, колеги, прошу підтримати. Дякую за увагу. Сергій Вельможний, Луганщина.</p>
<p></p>
<p>ГОЛОВУЮЧИЙ. Ярослав Романович Юрчишин.</p>
<p></p>
<p>11:18:51</p>
<p>ЮРЧИШИН Я.Р.</p>
<p>Дуже дякую, колеги.</p>
<p>Насправді надзвичайно важливо вдосконалювати регулювання Державної служби охорони, зважаючи на те, в яких складних умовах зараз є наша судова система. Але не можна, в принципі, приймати закон, який містить суттєві корупційні ризики, як це визнано антикорупційним комітетом.</p>
<p>Що мається на увазі. По-перше, поширення дисциплінарного статуту на службовців Державної служби охорони зобов'язує їх підпорядковуватись керівництву Національної поліції, що є, в принципі, нелогічно, це дві різні структури. Так, дуже важливо вирішувати соціальні питання, але не можна заганяти ще одну силову структуру під міністра внутрішніх справ.</p>
<p>Другий момент – широка дискреція керівника Державної служби охорони. Він самостійно, без будь-яких конкурсних процедур, без будь-яких фактично процедур буде призначати керівників органів Державної служби охорони, так само вживати дисциплінарні стягнення. Широка дискреція керівника – це теж корупційний орган. Фактично ми можемо створити ще одне удільне князівство. І справді треба піднімати і законодавчо закріплювати, власне, розвиток служби Державної служби охорони, але не можна перетворювати її ще на один некерований внутрішній силовий орган.</p>
<p>Дякую.</p>
<p></p>
<p>ГОЛОВУЮЧИЙ. Скороход Анна Костянтинівна.</p>
<p></p>
<p>11:20:20</p>
<p>СКОРОХОД А.К.</p>
<p>Рудику передайте слово, будь ласка.</p>
<p></p>
<p>ГОЛОВУЮЧИЙ. Рудик Сергій Ярославович.</p>
<p></p>
<p>11:20:32</p>
<p>РУДИК С.Я.</p>
<p>Шановні колеги, ще один технічний законопроект, який, мені здається, ми в першому читанні зобов'язані приймати. Але я був би не я, якби не сказав про кілька зауважень, які є у нашої депутатської групи.</p>
<p>Перше. Механічно взяти і назвати охорону судових органів поліцейськими – це, як мінімум, некоректно. От я пропоную вашій увазі цитату, як воно має звучати після прийняття: "Дія цього статуту поширюється на поліцейських, співробітників Служби судової охорони та осіб рядового і начальницького складу Державного бюро розслідувань (далі – поліцейських)…".</p>
<p>Ну які ж вони поліцейські, товариство? "Прирівняти до статусу" і "поліцейські" – це зовсім різні речі. І ми повинні це розуміти. Внісши ці зміни тільки в преамбулу статуту, ми нічого не міняємо по своїй суті. Тому, колеги, давайте, з профільного комітету, доопрацьовуйте це серйозно до другого читання.</p>
<p>Наступний пункт. Поширення дії статуту Національної поліції України на співробітників Служби судової охорони суто внесенням запропонованих змін до преамбули – це теж та сама історія. Приміром, міністр внутрішніх справ має конкретні розпорядчі функції: він може надавати накази, заохочення, вносити якісь конкретні санкції щодо співробітників. Хіба може представник цієї судової охорони те саме робити?</p>
<p>Колеги, голосуємо "за", але доопрацьовуйте, там є багато питань, які потребують серйозного і ґрунтовного опрацювання. Дякую.</p>
<p></p>
<p>ГОЛОВУЮЧИЙ. Власенко, Німченко, після цього переходимо до голосування. Власенко Сергій Володимирович. Запросіть народних депутатів до зали.</p>
<p></p>
<p>11:22:29</p>
<p>ВЛАСЕНКО С.В.</p>
<p>Дякую, шановний пане Голово. Законопроект технічний, і всі недоліки можна доопрацювати між першим і другим туром, тут нема жодних питань.</p>
<p>Але питання є інше. А хто або що заважало Президенту Зеленському впродовж півтора роки внести комплексний закон щодо судової реформи? Хто або що перешкоджало Президенту Зеленському здійснити законодавчу реформу в такий спосіб, щоби суди були незалежними і здійснювали правосуддя?</p>
<p>Ось у мене, до речі, в руках висновок, саме висновок Венеційської комісії по законопроекту 3711, цей висновок від 9 жовтня 2020 року. Що пише Венеційська комісія: "Ці проблеми є результатом недосконалого законодавчого процесу. А саме: часто поспішне голосування за проекти законів (це ваш відомий турборежим), фрагментарний підхід (це те, що ми робимо зараз), відсутність належної оцінки наслідків прийнятих законів". А далі - увага! - як логічний висновок, Конституційний Суд згодом визнавав деякі закони неконституційними.</p>
<p>Тому не треба пеняти на Конституційний Суд, а треба якісно і фахово готувати законодавство.</p>
<p></p>
<p>ГОЛОВУЮЧИЙ. Німченко Василь Іванович. Після цього голосуємо. Запросіть народних депутатів.</p>
<p></p>
<p>11:23:44</p>
<p>НІМЧЕНКО В.І.</p>
<p>Німченко Василь Іванович, "Опозиційна платформа - За життя". Шановні колеги, по-перше, я хотів би сказати, що в основі цього законопроекту і в основі взагалі ідеології його - це створення умов безпекових для суддівського корпусу і співробітників судових установ. Це перше.</p>
<p>І друге. Я хочу вам повідомити, вірніше, нагадати. Ми єдина країна у світі, ви подивіться, що твориться у Франції стосовно терористичного акту, а ми замовчали, коли відрізали голови всім членам сім'ї і судді (це було випадок харківський, ви знаєте), це, ми знаємо, деколи у місті Києві відрізали голову в ліфті. І ці люди вийшли на свободу і стали політичними діячами.</p>
<p>Тому, на мій погляд, хіба не є така проблема на сьогоднішній день? І тому статус державника, статус введення в систему служби охорони суддів…</p>
<p></p>
<p>ГОЛОВУЮЧИЙ. Дякую.</p>
<p>Переходимо до голосування. Готові голосувати? Ставлю на голосування пропозицію про прийняття за основу проекту Закону про внесення змін до Закону України "Про судоустрій і статус суддів" щодо врегулювання окремих питань проходження служби у Службі судової охорони (реєстраційний номер 3935).</p>
<p>Готові голосувати? Готові?</p>
<p>Прошу підтримати та проголосувати.</p>
<p></p>
<p>11:26:01</p>
<p>За-267</p>
<p>Рішення прийнято. Дякую.</p>
<p>Наступне питання порядку денного – це проект Закону про внесення змін до деяких законодавчих актів України щодо посилення відповідальності за незаконне видобування корисних копалин (реєстраційний номер 3576). Пропонується розглянути це питання за скороченою процедурою.</p>
<p>Прошу підтримати та проголосувати.</p>
<p></p>
<p>11:26:41</p>
<p>За-230</p>
<p>Рішення прийнято.</p>
<p>До слова запрошується народний депутат України Якименко Павло Віталійович.</p>
<p></p>
<p>11:26:52</p>
<p>ЯКИМЕНКО П.В.</p>
<p>Шановні народні депутати! Шановний Дмитро Олександрович! Незаконне видобування корисних копалин місцевого значення, особливо піску, набуло катастрофічних розмірів фактично на всій території України. Разом з тим, сьогодні у нас відсутня кримінальна відповідальність за незаконне видобування корисних копалин місцевого значення. Зараз за таке правопорушення передбачена лише адміністративна відповідальність у вигляді штрафу.</p>
<p>Законопроект вводить кримінальну відповідальність за незаконне видобування корисних копалин місцевого значення, суттєво збільшує розмір покарання за видобування всіх корисних копалин та вводиться обтяжуюча ознака "діяльність організованої злочинної групи" та відповідальність юридичних осіб у цій сфері. А також наділяється повноваженнями спеціалізований орган у сфері надр – це Держгеонадра, коли вони зможуть також виявляти факти незаконного видобування корисних копалин і звертатись до суду, оскільки зараз всі повноваження належать Держекоінспекції.</p>
<p>Це стане додатковою гарантією того, що жоден випадок незаконного видобування копалин не залишиться непоміченим.</p>
<p>Прошу підтримати цей законопроект.</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова підкомітету Комітету з питань правоохоронної діяльності Бакумов Олександр Сергійович.</p>
<p></p>
<p>11:28:23</p>
<p>БАКУМОВ О.С.</p>
<p>Шановний головуючий, шановні народні депутати! До вашої уваги представлений проект Закону України про внесення змін до деяких законодавчих актів щодо посилення відповідальності за незаконне видобування корисних копалин.</p>
<p>Метою законопроекту є визнання незаконного видобування корисних копалин саме місцевого значення кримінально караним діянням та посилення відповідальності за незаконний видобуток корисних копалин в цілому.</p>
<p>Для реалізації зазначеної мети пропонується доповнити статтю 240 Кримінального кодексу України нормами щодо встановлення кримінальної відповідальності за незаконне видобування корисних копалин місцевого значення у відповідних розмірах та посилення відповідальності за порушення правил охорони або використання надр, та за порушення права державної власності на надра шляхом внесення відповідних змін до статті 47 Кодексу України про адмінправопорушення.</p>
<p>Крім того, пропонується наділити повноваженнями щодо розрахунку розміру збитків, заподіяних державі, і пред'явлення претензій про їх відшкодування в результаті самовільного використання надрами центральний орган виконавчої влади у сфері геологічного вивчення та раціонального використання надр шляхом внесення відповідних змін до Закону України "Про охорону навколишнього природного середовища".</p>
<p>Комітет з питань правоохоронної діяльності на своєму засіданні 15 липня 2020 року розглянув вказаний законопроект та рекомендує Верховній Раді України за наслідками розгляду в першому читанні прийняти за основу.</p>
<p>Дякую за увагу.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>11:29:41</p>
<p>ГОЛОВУЮЧИЙ. Дякую.</p>
<p>Шановні колеги, є необхідність обговорювати цей законопроект? Є. Тоді прошу записатися: два – за, два – проти.</p>
<p>Слово надається народному депутату Цимбалюку Михайлу Михайловичу, фракція політичної партії "Всеукраїнське об'єднання "Батьківщина".</p>
<p></p>
<p>11:30:04</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Прошу передати слово колезі по фракції Євтушку Сергію.</p>
<p></p>
<p>ГОЛОВУЮЧИЙ. Будь ласка, Сергій Євтушок, "Батьківщина".</p>
<p></p>
<p>11:30:18</p>
<p>ЄВТУШОК С.М.</p>
<p>Дякую, пане головуючий. Сергій Євтушок, Рівненщина, "Батьківщина".</p>
<p>Шановні колеги, у цьому законопроекті мова йде про корисні копалини і про незаконний видобуток саме місцевого значення. Але я би хотів говорити не тільки про пісок і про крейду, і посилювати кримінальну відповідальність, адже на сьогоднішній день ми маємо лише адміністративну відповідальність не тільки для місцевих корисних копалин, місцевого значення, але і для загальнодержавних, таких як граніти, гранодіарити, таких як бурштин. І ввести і туди кримінальну відповідальність, оскільки закони про видобуток бурштину, в принципі, були ухвалені, механізми і можливості бажаючим добувати цей мінерал також були ухвалені і дані, але, в той же час, ми бачимо партизанщину, незважаючи на те, що маємо контролюючі силові структури.</p>
<p>Чому це відбувається? Відбувається тому, що ми на сьогоднішній день не маємо кримінальної відповідальності за незаконні видобутки корисних копалин, а лише адміністративну.</p>
<p>Тому цілком логічно сьогодні ухвалити в першому читанні, оскільки є декілька застережень до норм закону, цей законопроект, який стане законом. І до другого читання підготувати свої правки і дати можливість контролювати силовим структурам не тільки в адміністративному порядку, а й застосовувати статті Кримінального кодексу.</p>
<p>Тому фракція "Батьківщина" сьогодні в першому читанні підтримає даний законопроект, а також закликає авторів даного законопроекту подивитися і на загальнодержавні ресурси, які знаходяться в надрах, і розробити таку саму кримінальну відповідальність. Голосуємо "за" в першому читанні.</p>
<p></p>
<p>ГОЛОВУЮЧИЙ. Слово надається народній депутатці Мезенцевій Марії Сергіївні, фракція політичної партії "Слуга народу".</p>
<p></p>
<p>11:32:29</p>
<p>МЕЗЕНЦЕВА М.С.</p>
<p>Доброго дня, шановні колеги! Ми всі прекрасно розуміємо, що державні надра належать народові України. Жоден суб'єкт господарювання або певні "місцеві князьки" не можуть узурпувати це право. Саме посилення статті 240 Кримінального кодексу України забезпечить і контроль, і належне користування надрами місцевого значення. Якраз внесення змін до цієї статті нам надасть забезпечити діюче порушення правил охорони, або видобування, або користування надрами місцевого значення.</p>
<p>Дійсно, ми всі свідомі до того, що цей законопроект за зауваженнями Головного експертного управління має деякі недоліки, але вони можуть бути доопрацьовані між першим і другим читанням.</p>
<p>Закликаю колег, як співавтор цього законопроекту, як представниця місцевого округу, мажоритарного, закликаю і пропоную підтримати цей законопроект в першому читанні і доопрацювати недоліки.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Бондарю Віктору Васильовичу, депутатська група "Партії "За майбутнє".</p>
<p></p>
<p>11:33:44</p>
<p>БОНДАР В.В.</p>
<p>Прошу передати слово Антону Полякову.</p>
<p></p>
<p>11:33:53</p>
<p>ПОЛЯКОВ А.Е.</p>
<p>Антон Поляков, Чернігівщина, 206 округ, депутатська група "За майбутнє".</p>
<p>Шановні колеги, всі ми знаємо, що Україна є унікальною мінерально-сировинною базою. Вірніше, вибачте, у України є унікальна мінерально-сировинна база. І всі ми знаємо, що згідно Конституції України на правах власності цією мінерально-сировинною базою може… (Вибачте, забувся). Всі ми знаємо, що управляти цією мінерально-сировинною базою можуть від імені українського народу лише державні органи та органи місцевого самоврядування. Але ж ми знаємо, що видобуток корисних копалин – це дуже прибутковий бізнес, і дуже прибутковий деякий незаконний бізнес, який руйнує наше довкілля, руйнує нашу інфраструктуру і не приносить будь-яких надходжень до місцевих бюджетів. І що зараз державна влада може зробити? Лише виписати штраф від 170 до 510 гривень, і все.</p>
<p>Тому ми маємо прийняти цей законопроект, припинити руйнацію нашого довкілля, незаконний видобуток місцевих корисних копалин та ввести кримінальну відповідальність за це. Прошу всіх депутатів підтримати цей законопроект.</p>
<p>Дякую.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>11:35:26</p>
<p>ГОЛОВУЮЧИЙ. Шуфрич Нестор Іванович.</p>
<p>Після цього бажаючих виступити немає? "Довіра", "Європейська солідарність", і після цього голосуємо. А, і "Голос".</p>
<p>Шуфрича нема? Є? З місця включіть, будь ласка, мікрофон. І запросіть народних депутатів до зали. Через 5 хвилин голосуємо.</p>
<p></p>
<p>11:35:38</p>
<p>ШУФРИЧ Н.І.</p>
<p>Дякую, шановний головуючий. Прошу передати слово народному депутату Мамці Григорію.</p>
<p></p>
<p>ГОЛОВУЮЧИЙ. Григорій Миколайович Мамка.</p>
<p></p>
<p>11:35:52</p>
<p>МАМКА Г.М.</p>
<p>Шановні народні депутати, "Опозиційна платформа - За життя" тільки за корисну зміну законодавства, яке по суті буде працювати.</p>
<p>Хочу звернути увагу на те, що з 11 червня 20-го року згідно закону всі зміни до Кримінального і Кодексу України про адмінправопорушення повинні йти окремими законами і через Комітет правоохоронної діяльності. На жаль, цей знову закон не пройшов, порушення норм закону, який вже проголосований і прийнятий.</p>
<p>Хочу акцентувати увагу, що даним законопроектом пропонується юридична дефініція. В чому вона полягає? Про те, що якщо є проблема в держави, то вона визначається завданням шкоди. Перше – адміністративна відповідальність. Якщо перевищення шкоди – кримінальна відповідальність.</p>
<p>На даний час цим законом вказується, що за порушення або незаконний видобуток копалин місцевого значення буде у нас дві відповідальності: а) адміністративна і б) кримінальна. Кримінальна відповідальність, розкрию таємницю, що вона на даний час існує - це стаття 240 Кримінального кодексу.</p>
<p>Друге питання, що не працюють правоохоронні органи, правоохоронна система в документуванні, виявленні, затриманні осіб, які незаконно видобувають, і притягнення до відповідальності. Це інше зовсім питання.</p>
<p>Але в даному законопроекті немає регулятора, що саме регулює і відмежовує адміністративну відповідальність від кримінальної відповідальності. На даний час при такому неіснуванні регулятора, чи завданням шкоди, як показує практика, будуть тотальні зловживання. От, уявіть, будуть добувати копалини місцевого значення, отримувати, зверніть увагу, максимум 8 тисяч гривень штрафу, а до кримінальної відповідальності притягатися не будуть.</p>
<p>Ми не будемо підтримувати, ми за здорове оновлення закону.</p>
<p></p>
<p>ГОЛОВУЮЧИЙ. Арешонков Володимир Юрійович. Після цього Княжицький.</p>
<p>Андрій Петрович, теж бачу. Добре.</p>
<p></p>
<p>11:38:12</p>
<p>АРЕШОНКОВ В.Ю.</p>
<p>Шановний пане головуючий, шановні колеги! З великою повагою відношусь до в тому числі критичних зауважень наших колег стосовно законопроекту. Але хочу задати собі і вам питання. Чи актуальна сьогодні тема встановлення порядку в нашому природному середовищі? Чи робиться сьогодні все для того, щоб запобігти незаконному видобутку природних копалин, в тому числі про який сьогодні згадували: і бурштин на Поліссі, і пісок на Житомирщині, Чернігівщині, і таке інше?</p>
<p>Тому насправді давайте скажемо так: цей законопроект є дуже важливий. І потрібно шукати шляхи посилення боротьби з незаконним видобутком природних копалин. Тому депутатська група "Довіра" наполягає на тому, щоб ми голосували за даний законопроект.</p>
<p>Дякую.</p>
<p></p>
<p>ГОЛОВУЮЧИЙ. Княжицький Микола Леонідович.</p>
<p></p>
<p>11:39:18</p>
<p>КНЯЖИЦЬКИЙ М.Л.</p>
<p>Шановні колеги, справді, 80 відсотків копалин місцевого значення видобувається в тіні. Це і пісок, і глина, і крейда, і бурштин, і багато дорогих реально корисних копалин. Справді потрібен такий проект закону. В чому тут проблеми, окрім тих, які вже говорили? А хто визначатиме шкоду, за якою визначатиметься, є відповідальність чи немає? Держекоінспекція. Тобто від рішення одного чиновника буде залежати, чи дозволити щось видобувати, чи ні. Це абсолютно корупційна норма.</p>
<p>Що таке конфіскація видобутого, коли в законі є лише конфіскація майна? Це ніде не врегульовано. Крім того, як вже було зазначено, лише Кримінальним кодексом можуть регулюватися схожі порушення.</p>
<p>Тому в першому читанні, розуміючи важливість цього проекту, ми його підтримуємо, але корупційні ризики на майбутнє нами через поправки ми будемо наполягати їх зняти в другому читанні.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Андрій Петрович Осадчук. І після цього голосуємо. Запросіть народних депутатів до зали. З місця? Включіть з місця.</p>
<p></p>
<p>11:40:23</p>
<p>ОСАДЧУК А.П.</p>
<p>Шановні колеги, немає жодних сумнівів, що треба наводити лад в питанні видобутку корисних копалин. Але, як уже тільки що звучало, у нас є кримінальна відповідальність, і ми дуже часто думаємо, що якщо ми "закручуємо гайки", то зразу все почне працювати дуже добре. Напевно, це є помилкою.</p>
<p>Але найбільшим дефектом цього закону є питання шкоди, яка визначається за цим проектом вартістю незаконно добутих копалин. Але повністю ігнорується питання способу незаконного видобутку. Поясню. Якщо якісь веселі хлопці угробили 10 гектарів землі і у них вилучили піввідра бурштину, то вони не будуть нести кримінальну відповідальність, що є абсурдом. Тобто спосіб незаконного видобутку є не менш важливим, чим розмір вартості незаконно добутих копалин. Тобто сама юридична конструкція є недолуга.</p>
<p>Тому ми вважаємо, що якщо ми дійсно хочемо навести лад, треба значно краще готувати ці законопроекти. Ми утримаємось.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Переходимо до голосування. Будь ласка, підготуйтесь. Запросіть народних депутатів до зали.</p>
<p>Нестор Іванович Шуфрич, 10 секунд. Включіть мікрофон.</p>
<p></p>
<p>11:41:39</p>
<p>ШУФРИЧ Н.І.</p>
<p>Дякую, шановний головуючий.</p>
<p>Я хочу заявити про конфлікт інтересу і утримаюсь під час цього голосування.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Більше ні у кого немає конфлікту інтересів? Немає. Значить голосуємо. Готові голосувати? Точно конфлікту інтересів нема?</p>
<p>Ставлю на голосування пропозицію про прийняття за основу проекту Закону про внесення змін до деяких законодавчих актів України щодо посилення відповідальності за незаконне видобування корисних копалин (реєстраційний номер 3576). Готові голосувати? Прошу підтримати та проголосувати.</p>
<p></p>
<p>11:42:55</p>
<p>За-283</p>
<p>Рішення прийнято.</p>
<p>По фракціям покажіть, будь ласка. "Слуга народу" – 203, "Опозиційна платформа - За життя" – 0, "Європейська солідарність" – 23, "Батьківщина" – 18, "Партія "За майбутнє" – 13, "Голос" – 0, "Довіра" – 15, позафракційні – 11.</p>
<p>Шановні колеги, наступне питання порядку денного – це проект Закону про внесення змін до Кримінального кодексу України щодо посилення відповідальності за вчинення кримінальних правопорушень проти журналістів (реєстраційний номер 3633)</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>11:43:43</p>
<p>За-223</p>
<p>Рішення прийнято.</p>
<p>Шановні колеги, зараз я надам слово Кожем'якіну Андрію Анатолійовичу, але в мене оголошення. Звернулися представники декількох фракцій з проханням провести нараду з керівництвом парламенту та головами депутатських фракцій та груп у перерві з 12 до 12:30. Будь ласка, одразу запрошую до свого кабінету.</p>
<p>Народний депутат України Кожем'якін Андрій Анатолійович до слова, будь ласка.</p>
<p></p>
<p>11:44:09</p>
<p>КОЖЕМ’ЯКІН А.А.</p>
<p>Доброго дня, шановна президія, шановні колеги! Андрій Кожем'якін, фракція "Батьківщина". Даний законопроект 3633 був розроблений на виконання пункту 9 Постанови Верховної Ради України "Про попередній звіт Тимчасової комісії Верховної Ради України для проведення розслідування відомостей щодо нападів на Катерину Гандзюк та інших громадських активістів". Це було 28 лютого 2019 року.</p>
<p>У звіті щодо нападів Катерину Гандзюк та інших громадських активістів і журналістів та у рекомендаціях слухань було зазначено про необхідність підготовки законодавчих ініціатив, спрямованих на підвищення захисту законної професійної діяльності журналістів та інших медіа учасників, а також на посилення відповідальності за вчинення кримінальних правопорушень проти журналістів.</p>
<p>Проектом Закону пропонується збільшити санкції у статті 171 Кримінального кодексу України, а також викласти в новій редакції частину четверту статті 345-1 Кримінального кодексу, якою передбачити кримінальну відповідальність за погрозу вбивством, насильством, знищенням чи пошкодженням майна журналісту, його близьким родичам чи членам сім'ї, умисне заподіяння таким особам побоїв, легких, середньої тяжкості або тяжких тілесних ушкоджень у зв'язку зі здійсненням цим журналістом законної професійної діяльності, вчинення повторно або за попередньою змовою групою осіб або організованою групою у вигляді позбавлення волі на строк від 7 до 14 років.</p>
<p>Законопроект підтримує Міністерство юстиції, Національна поліція, Уповноважений Верховної Ради з прав людини. Тому прошу підтримати законопроект в першому читанні за основу. Дякую.</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова Комітету з питань правоохоронної діяльності Монастирський Денис Анатолійович.</p>
<p></p>
<p>11:46:17</p>
<p>МОНАСТИРСЬКИЙ Д.А.</p>
<p>Доброго дня, шановні колеги! Профільний комітет розглянув відповідний законопроект. Дійсно, і я вдячний авторам цієї ініціативи, він розроблений на виконання і за результатами парламентських слухань. Нашими колегами також розроблений ще більш широкий законопроект, який також будемо скоро розглядати щодо цього питання. А також я вдячний, що законопроект стосується не лише і не стільки підвищення санкцій, скільки встановлення додаткових кваліфікуючих ознак щодо перешкоджання законній професійній діяльності журналістів. І головне, я би сказав, особисто виділив би, саме кваліфікуючі ознаки за попередньою змовою групою осіб, і це вже одразу буде частина четверта відповідної статті "Погроза або насильство щодо журналістів", від 7 до 14 років.</p>
<p>Саме такі норми, я думаю, будуть сприяти підвищеному захисту журналістів від нападів, який є, і цей захист є в кожній демократичній державі. Тому я пропоную підтримати однозначно його в першому читанні, доопрацювати в разі пропозицій до другого читання і невідкладно його виносити в зал.</p>
<p>Дякую авторам цієї ініціативи. І прошу підтримати.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p align=center></p>
<p>ГОЛОВУЮЧИЙ. Шановні колеги, є необхідність обговорювати це питання? Тоді прохання записатися: два – за, два – проти.</p>
<p>Будь ласка, слово надається народному депутату Полякову Антону Едуардовичу, депутатська група "Партія "За майбутнє".</p>
<p>Тарас Іванович Батенко, будь ласка.</p>
<p></p>
<p>11:48:08</p>
<p>БАТЕНКО Т.І.</p>
<p>Шановні колеги, на наше глибоке переконання, на переконання українського суспільства, журналістика – це професія, яка одна з найбільш ризикованих професій у світі. І, ви знаєте, в час, коли ми сьогодні вшановували річницю смерті Гандзюк, в час, коли не розслідуються резонансні гучні справи вбивств журналістів, зокрема справа Шеремета; в час, коли журналістська професія є небезпечною, очевидно, для життя не тільки самого журналіста, але і родини, і члена сім'ї; в час, коли журналістика дослідження стає підсудною, як справа Стуса, книжка про Стуса, я вважаю, що ми повинні захистити журналіста всіляким способом.</p>
<p>І наша депутатська група "За майбутнє" підтримує як розміри штрафів у санкції статті 171 "Перешкоджання журналістській діяльності", коли штрафи збільшуються в 10 разів, а якщо службова особа перешкоджає через незаконну відмову від розслідування журналістів, підвищується до 51 тисячі; так і через погрозу вбивством, насильством, знищення чи пошкодження майна журналісту, його близьким родичам передбачається кримінальна відповідальність.</p>
<p>Тому метою даного законопроекту, я вважаю, є однозначне посилення захисту журналістів, їх близьких родичів і членів сімей. Я вважаю, що сьогодні захист журналіста дорівнює індикатору демократії і стану демократії в українському суспільстві. Наша депутатська група голосує "за".</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Кожем'якіну Андрію… А, Цимбалюк Михайло Михайлович.</p>
<p></p>
<p>11:49:52</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Шановний головуючий, шановні народні депутати, насамперед я дякую автору цього законопроекту, колезі по фракції пану Кожем'якіну за те, що цей законодавчий акт потрапив в сесійну залу.</p>
<p>Якщо казати про діяльність журналістів, то насправді ця професія прирівнюється до професії правоохоронців. Тільки коли правоохоронці захищають права громадян і Конституцію, вони для цього захисту мають засоби індивідуального захисту і вогнепальну зброю. А журналісти, захищаючи правду і слово, інколи мають тільки штатив відеокамери або блокнот. Через те слід справді посилювати і адміністративну, і кримінальну відповідальність за посягання, за погрози журналістам і членам їхніх родин. І стаття 171 все-таки, за позицією автора законопроекту, посилює штрафи.</p>
<p>І ми погоджуємося, що 345-а, частина четверта, тягне за собою кримінальну відповідальність від 7 до 14 років.</p>
<p>Фракція "Батьківщина" буде голосувати "за" і запрошує інших колег. Дякую.</p>
<p></p>
<p>ГОЛОВУЮЧИЙ. Дякую.</p>
<p>Народна депутатка Федина Софія Романівна, фракція політичної партії "Європейська солідарність".</p>
<p></p>
<p>11:51:31</p>
<p>ФЕДИНА С.Р.</p>
<p>Прошу передати слово моєму колезі Володимиру Ар'єву.</p>
<p></p>
<p>ГОЛОВУЮЧИЙ. Володимир Ар'єв, будь ласка.</p>
<p></p>
<p>11:51:41</p>
<p>АР’ЄВ В.І.</p>
<p>Я за фахом є журналіст сам і журналіст-розслідувач. І дуже добре знаю, що таке погрози, і дуже добре знаю, що таке перешкоджання журналістській діяльності, особисто. І моя родина теж знає, що таке погрози.</p>
<p>Коли Зеленський був ще коміком на каналі 1+1, він влаштував флешмоб на захист одного із журналістів, якого наш колега тодішній, на превеликий жаль, послав матом. Флешмоб був теж, правда, не дуже, скажімо так, цензурний, але робив вигляд, що захищає.</p>
<p>Коли він став Президентом, то його прес-секретарка нападала на журналіста лише за те, що він хотів поставити йому питання, просто відштовхувала від Президента. Це свідчить про ставлення реальне, коли ти щось обіцяєш і коли ти щось робиш.</p>
<p>І в останні часи саме люди, які через певних осіб близькі до Зеленського, влаштовували напади на журналістів. Я маю на увазі Портнова, який погрожував журналістам-розслідувачам. Я маю на увазі спалення машин, я маю на увазі спроби перешкоджати журналістській діяльності, які роблять, чинять охоронні фірми, близькі до відомого всім кума Путіна. І все це залишається наразі безкарним.</p>
<p>Я впевнений в одному: ми можемо сьогодні ухвалити закон, який посилить відповідальність, і фракція "Європейської солідарності" буде підтримувати це, але одним законом це питання не вирішується. Для того, щоб ці статті працювали, треба тиснути на правоохоронні органи, коли черговий напад на журналістів буде здійснено, а статистика показує невтішні дані.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>ГОЛОВУЮЧИЙ. Колтунович Олександр. Нестор Іванович Шуфрич. Більше ніхто виступати не бажає? Арешонкова бачу. Хтось ще буде? Тоді, будь ласка, запросіть народних депутатів до зали.</p>
<p>Нестор Іванович Шуфрич.</p>
<p></p>
<p>11:54:16</p>
<p>ШУФРИЧ Н.І.</p>
<p>Дякую, шановний головуючий. На Комітеті з питань свободи слова цей законопроект було розглянуто і підтримано. Більше того, комітетом, на підставі проведення парламентських слухань минулого року, коли це питання піднімалося як головне, а саме фізичний захист наших журналістів, теж готується законопроект, він вже поданий, 4224, в якому теж саме підняття кримінальної відповідальності розглянуто і зроблена відповідна пропозиція.</p>
<p>Ви знаєте, була тут тільки що заява про те, що збільшилася статистика нападу на журналістів. Дійсно збільшилася, тому що після наших парламентських слухань вже не прикривають напади на журналістів різними іншими статтями, як "хуліганка" та інше, 171-а, 345-1 прим., 347-1 прим., 348-1 прим., 349-1 прим. Всі ці статті зараз активізовані, і в МВС сьогодні активно використовуються саме ті статті, якщо є реальний випадок нападу на журналістів, або перешкоджання діяльності, або руйнація майна.</p>
<p>І це, я ще раз хочу сказати, наслідок нашої спільної з вами роботи під час підведення підсумків парламентських слухань. Але, безумовно, сьогодні ми не маємо право на цьому зупинитись, питання свободи слова і безпеки наших журналістів потребують поглибленої уваги з боку держави. І ті, хто вчора були журналістами, не мають права закривати канали, закривати рота журналістам, не боятися правди, коли правда стосується їх рідних.</p>
<p>Дякую за увагу.</p>
<p></p>
<p>ГОЛОВУЮЧИЙ. Арешонков Володимир Юрійович. Після цього голосуємо. Будь ласка, запросіть народних депутатів до зали.</p>
<p></p>
<p>11:56:20</p>
<p>АРЕШОНКОВ В.Ю.</p>
<p>Шановні колеги, в зауваженні Головного науково-експертного управління йде мова про те, що ми маємо врегулювати до другого читання окремі положення, які стосуються кваліфікації правової і таке інше. Ми це обов'язково зробимо, але я переконаний, що зараз всі в цій залі мають згуртуватись навколо того, щоб проголосувати даний законопроект. Тому що основоположні поняття, як свобода слова, забезпечення діяльності незалежного медіасередовища, окремих журналістів, це є надзвичайно важливим сьогодні. Про це говорили мої колеги.</p>
<p>Тому депутатська група "Довіра" підтримує спільне голосування. І вважаю, що це буде ефективним шляхом в питаннях забезпечення свободи слова.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Підготуйтесь до голосування. Ставлю на голосування пропозицію про прийняття за основу проекту Закону про внесення змін до Кримінального кодексу України щодо посилення відповідальності за вчинення кримінальних правопорушень проти журналістів (реєстраційний номер 3633).</p>
<p>Готові голосувати? Прошу підтримати та проголосувати.</p>
<p></p>
<p>11:58:09</p>
<p>За-305</p>
<p>Рішення прийнято. Дякую, шановні колеги.</p>
<p>Оголошується перерва до 12:30. Голів депутатських фракцій та груп чекаю у себе в кабінеті.</p>
<p></p>
<p align=center><i>(Після перерви)</i></p>
<p></p>
<p>12:36:42</p>
<p>ГОЛОВУЮЧИЙ.</p>
<p>Шановні колеги, підготуйтесь до роботи! Вам запропонований до розгляду проект Закону про внесення змін до статті 259 Кримінального кодексу України щодо посилення відповідальності за завідомо неправдиве повідомлення про загрозу безпеці громадян.</p>
<p>Пропонується розглянути це питання за скороченою процедурою. Підготуйтесь до голосування. Готові голосувати? Готові? Прошу підтримати та проголосувати.</p>
<p></p>
<p>12:38:20</p>
<p>За-158</p>
<p>Рішення прийнято.</p>
<p>До слова запрошується заступник міністра внутрішніх справ Геращенко Антон Юрійович.</p>
<p></p>
<p>12:38:39</p>
<p>ГЕРАЩЕНКО А.Ю.</p>
<p>Шановні народні депутати! Шановні представники засобів масової інформації! Шановні українські громадяни! В Україні є дуже велика проблема з тим, що деякі громадяни дозволяють собі телефонувати і повідомляти органи внутрішніх справ про фальшиві замінування. В першу чергу це стосується серйозних об'єктів критичної інфраструктури. Лунають заяви по телефонах про мінування вокзалів, станцій метрополітену, аеровокзалів. Тисячі людей отримують нервовий стрес. Тисячі людей не встигають по своїх справах на роботу чи додому. Зараз законодавство є дуже м'яким по відношенню до таких осіб. Фактично суди виносять, як правило, умовні терміни або штрафи і особи, які дозволяють собі вганяти в стрес тисячі наших співгромадян та гостей міст, вони не отримують реального покарання.</p>
<p>Тому Міністерство внутрішніх справ разом з групою народних депутатів розробило зміни до статті Кримінального кодексу 259, яка карає за завідомо неправдиві повідомлення про замінування чи терористичні акти. Ми пропонуємо, щоби якщо якась людина телефонує і мінує вокзал або метро, або інший об'єкт критичної інфраструктури, перелік яких визначений в законодавстві, то за це повинно бути від 4 до 8 років позбавлення волі. Цей крок продиктований тим, щоб судді, які в нас дуже добрі бувають, вони карали реальними термінами позбавлення волі, щоби іншим було неповадно телефонувати і вганяти в стрес мільйони наших громадян.</p>
<p>Це перше читання, тому прошу підтримати всі фракції, тому що в стрес вганяються виборці всіх партій: від "Опозиційного блоку", і "Голосу", і "Слуги народу", і депутатських груп, і "Батьківщини", і "ЄС". Тому прошу згуртуватися зал. Цей закон потрібен для того, щоб зупинити або зменшити цей вал дзвінків про замінування.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>12:40:38</p>
<p>ГОЛОВУЮЧИЙ. Дякую, Антон Юрійович.</p>
<p>До слова запрошується голова підкомітету Комітету з питань правоохоронної діяльності Олександр Сергійович Бакумов. Будь ласка, Олександр Сергійович.</p>
<p></p>
<p>12:40:50</p>
<p>БАКУМОВ О.С.</p>
<p>Шановний головуючий, шановні колеги, метою поданого законопроекту є зменшення кількості завідомо неправдивих повідомлень про загрозу безпеці громадян, знищення і пошкодження об'єктів власності, а також забезпечення економії матеріальних і інших ресурсів органів державної влади, які використовуються для їх перевірки та усунення негативних наслідків розповсюдження неправдивої інформації.</p>
<p>Для реалізації зазначеної мети пропонується внести зміни до статті 259 Кримінального кодексу України, а саме передбачити обов'язково додаткове покарання у вигляді конфіскації майна за вчинення такого злочину та встановити кримінальну відповідальність шляхом додавання кваліфікуючої ознаки за завідомо неправдиве повідомлення про загрозу безпеці громадян, якщо об'єктами завідомо неправдивого повідомлення стали критично важливі об'єкти інфраструктури або будівлі чи споруди, що забезпечують діяльність органів державної влади, або заклади охорони здоров'я, або заклади освіти.</p>
<p>Шкода громадській безпеці через здійснення завідомо неправдивого повідомлення про загрозу громадській безпеці, знищення чи пошкодження об'єктів власності полягає, перш за все, у намаганні викликати страх і невпевненість у громадян, посіяти паніку серед населення, призупинити рух залізничного, повітряного, автомобільного транспорту, дезорганізувати нормальну діяльність навчальних закладів та виробничих установ. Адресати таких повідомлень зазвичай сприймають їх як реальні, під час їх перевірки здійснюються значні... задіюються значні людські а матеріальні ресурси, спричиняються значні матеріальні збитки. Цей злочин може вчинюватися з хуліганських мотивів, і навіть з особливих мотивів, наприклад, бажання помсти, заздрощів тощо, однак основним безпосереднім його об'єктом залишається громадська безпека, оскільки саме ці правовідносини насамперед поставив під охорону законодавець.</p>
<p>Комітет з питань правоохоронної діяльності на засіданні 2 вересня 20-го року розглянув вказаний законопроект та рекомендує Верховній Раді України за наслідками розгляду в першому читанні прийняти за основу.</p>
<p>Дякую за увагу.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>12:42:49</p>
<p>ГОЛОВУЮЧИЙ. Дякую.</p>
<p>Будь ласка, запишіться: два – за, два – проти, на виступи від депутатських фракцій та груп.</p>
<p>Павленко Ростислав Миколайович.</p>
<p></p>
<p>12:43:07</p>
<p>ПАВЛЕНКО Р.М.</p>
<p>Прошу передати слово Гео Леросу.</p>
<p></p>
<p>12:43:13</p>
<p>ЛЕРОС Г.Б.</p>
<p>Шановні народні депутати, дивіться, проблема не в тому, що треба посилювати покарання за цей злочин, а проблема в тому, що немає незворотності.</p>
<p>Я вам хочу нагадати, як помічник народного депутата Миколи Тищенка замінував Олександрівську клініку. І що сталося? Цей помічник не поніс жодного покарання. Тому, коли ми зараз посилюємо відповідальність стосовно мінування, то в першу чергу треба задавати питання: чому люди - помічники народних депутатів, які мінують клініки, чому вони зараз не несуть ніякої відповідальності?</p>
<p>Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>12:44:11</p>
<p>ГОЛОВУЮЧИЙ. Слово надається народному депутату Цимбалюку Михайлу Михайловичу, фракція політичної партії Всеукраїнське об'єднання "Батьківщина".</p>
<p></p>
<p>12:44:16</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Шановний головуючий, шановна президія, народні депутати! Ми погоджуємося з аргументацією Міністерства внутрішніх справ, що слід посилювати кримінальну відповідальність за мінування і ті речі, які пов'язані з відволіканням спеціальних служб, правоохоронних органів, блокування критичної інфраструктури і життєво важливих об'єктів для суспільного життя. І ми будемо підтримувати. І вважаємо, що стаття 259 Кримінального кодексу повинна бути більш жорсткішою щодо покарання винних.</p>
<p>Але фракція "Батьківщина" категорично проти того, щоб йти шляхом подвійного покарання і конфіскувати майно в особи. Чому? Ми розуміємо, що великі кошти затрачаються для ліквідації таких горе-мінувань. Але уявімо ситуацію, коли суд визнав винуватця, притягнув його до кримінальної відповідальності, а родина позбавлена майна, навіть квартири: де будуть проживати ті родичі?</p>
<p>Ми вважаємо, що до другого читання слід допрацювати, і якщо ця норма вилучається, то тоді залишається варіант, що кримінальну відповідальність ми посилюємо, а нанесені матеріальні збитки державі слід відшкодовувати шляхом подачі судових позовів до винуватця. Фракція "Батьківщина" при такій умові підтримає в першому читанні.</p>
<p>Дякую.</p>
<p></p>
<p>ГОЛОВУЮЧИЙ. Дякую, Михайло Михайлович.</p>
<p>Звернувся народний депутат Тищенко з вимогою права на репліку. Будь ласка, одна хвилина.</p>
<p></p>
<p>12:46:18</p>
<p>ТИЩЕНКО М.М.</p>
<p>Дякую, шановне панство.</p>
<p>Мені дуже приємно, що народний депутат, який взагалі не має честі тримати такий великий статус, як народний депутат взагалі народу України, так часто згадує Миколу Тищенка.</p>
<p>По-перше, хочу сказати, що кожний в цій країні має право досудового слідства. Якщо такого немає, це тільки каже про те, що це політичні інсинуації, якими займається пан Лерос. Це по-перше.</p>
<p>По-друге, жодний з моїх помічників народного депутата не має ніякої кримінальної взагалі підстави, ніякого кримінального досвіду, ніякої кримінальної статті. Це по-друге.</p>
<p>По-третє, пан Лерос, який…</p>
<p></p>
<p>ГОЛОВУЮЧИЙ. Слово надається народному депутату Сухову Олександру Сергійовичу, депутатська група "Довіра".</p>
<p></p>
<p>12:47:37</p>
<p>СУХОВ О.С.</p>
<p>Дякую. Прошу передати слово Сергію Вельможному.</p>
<p></p>
<p>ГОЛОВУЮЧИЙ. Народний депутат Сергій Вельможний, будь ласка.</p>
<p></p>
<p>12:47:46</p>
<p>ВЕЛЬМОЖНИЙ С.А.</p>
<p>Сергій Вельможний, Луганщина, депутатська група "Довіра". Шановні колеги, депутатська група "Довіра" підтримує цю законодавчу ініціативу, щодо збільшення терміну позбавлення волі як основного покарання. Але ми критично відносимось до ініціативи щодо доповнення статті додатковим покаранням у виді конфіскації майна. Як правило, такий вид покарання застосовується до злочинів із корисливою метою, тобто вчинений з метою набуття майна у незаконний спосіб. Саме таким протиправним діянням і відповідає природа цього виду покарання.</p>
<p>У той же час, в чому саме полягає необхідність таких законодавчих змін, у пояснювальній записці не обґрунтовано. І слід відзначити, що на недостатню доцільність такої законодавчої ініціативи обґрунтовано звертає увагу ГНЕУ у своєму висновку.</p>
<p>Тому, будь ласка, до голосування зверніть увагу, що висновок ГНЕУ свідчить про те, що проект доцільно повернути суб'єкту права законодавчої ініціативи на доопрацювання. Тому депутатська група "Довіра" не буде підтримувати даний законопроект.</p>
<p>Дякую за увагу. Сергій Вельможний, Луганщина.</p>
<p></p>
<p>ГОЛОВУЮЧИЙ. Народна депутатка Бобровська Соломія Анатоліївна, фракція політичної партії "Голос". Після цього ще до мене звернувся народний депутат Мамка. І після цього переходимо до голосування.</p>
<p>Тому прошу запросити народних депутатів до зали.</p>
<p></p>
<p>12:49:14</p>
<p>БОБРОВСЬКА С.А.</p>
<p>Прошу слово передати Осадчуку Андрію.</p>
<p></p>
<p>ГОЛОВУЮЧИЙ. Андрій Осадчук, будь ласка.</p>
<p></p>
<p>12:49:19</p>
<p>ОСАДЧУК А.П.</p>
<p>Шановні колеги, нас тільки що агітували за те, наскільки велику шкоду наносять несанкціоновані повідомлення про мінування. І тут жодної дискусії немає, це жахлива шкода. Але при цьому нас трошечки вводять в оману, коли кажуть про якісь умовні строки ув'язнення або якісь штрафи за подібні правопорушення.</p>
<p>Я нагадаю залу, що за чинною статтею Кримінального кодексу передбачається безальтернативне покарання у вигляді позбавлення волі на строк від 2 до 6 років, а у випадку тяжких наслідків, про які сьогодні теж говорили, – на строк до 8 років. Вибачте, 8 років провести в українській в'язниці – це серйозне покарання. Тому я би хотів бачити ефективну роботу Національної поліції, а не пошук якихось аргументів, чому вони не можуть затримувати цих порушників і ув'язнювати разом з судами на такі строки.</p>
<p>І другий момент – це конфіскація. Конфіскація можлива виключно при економічних злочинах. А даний вид правопорушення жодного стосунку до цього не має.</p>
<p>Тому ми утримуємося за підтримку цього закону як просто недолугого. Дякую.</p>
<p></p>
<p>ГОЛОВУЮЧИЙ. Дякую.</p>
<p>Народний депутат Мамка Григорій Миколайович, фракція політичної партії "Опозиційна платформа – За життя". І після цього переходимо до голосування. Прошу запросити народних депутатів… Ще хто? А, ще бачу, ще від "Довіри".</p>
<p>Будь ласка, Григорію Миколайовичу.</p>
<p></p>
<p>12:50:48</p>
<p>МАМКА Г.М.</p>
<p>Шановні народні депутати, я уважно прослухав виступи і представника законопроекту, і заступника міністра внутрішніх справ. Хочу сказати, що стаття 259, в ній існує термін "позбавлення волі", вона є тяжким злочином. Але що мішає працювати, затримувати, встановлювати осіб, які скоїли даний вид злочину? На мою думку, немає абсолютно жодних заборон документувати, розслідувати, притягувати до відповідальності.</p>
<p>Збільшення санкцій на один рік, воно не вирішує проблему. Необхідно вирішувати проблему з телефонним тероризмом. Необхідно відпрацьовувати програму і проводити якісь дії.</p>
<p>Ми не будемо підтримувати цього законопроекту, тому що він абсолютно нічого не вирішує, тільки вводить конфіскацію в тих людей, які без місця проживання телефонують, отримують покарання і вилучення їх майна. Також це є, по суті, збільшення покарання, але…</p>
<p></p>
<p>ГОЛОВУЮЧИЙ. Будь ласка, Скороход Анна.</p>
<p></p>
<p>12:52:03</p>
<p>СКОРОХОД А.К.</p>
<p>Анна Скороход, депутатська група "За майбутнє". Дуже приємно було в цьому залі чути, що помічники народного депутата не мають кримінального досвіду. Можливо, після прийняття цього законопроекту він в них з'явиться. Але депутатська група однозначно його підтримує. І ми зі сталою періодичністю чуємо про мінування мостів, метро, лікарень, вокзалів, торгових центрів, і це треба закінчувати.</p>
<p>Дякую.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>12:52:34</p>
<p>ГОЛОВУЮЧИЙ. Шановні колеги, переходимо до голосування. Будь ласка, займіть свої місця і підготуйтесь до голосування. Готові?</p>
<p>Ставлю на голосування пропозицію про прийняття за основу проекту Закону про внесення змін до статті 259 Кримінального кодексу України щодо посилення відповідальності за завідомо неправдиве повідомлення про загрозу безпеці громадян (реєстраційний номер 3911). Готові голосувати? Прошу підтримати та проголосувати.</p>
<p></p>
<p>12:53:32</p>
<p>За-235</p>
<p>Рішення прийнято. Дякую.</p>
<p>По фракціям покажіть.</p>
<p>Наступне питання порядку денного – це проект Закону про внесення змін до Закону України "Про автомобільні дороги" (реєстраційний номер 3901). Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>12:54:06</p>
<p>За-222</p>
<p>До слова запрошується заступник міністра інфраструктури Форсюк Наталія Валеріївна.</p>
<p></p>
<p>12:54:26</p>
<p>ФОРСЮК Н.В.</p>
<p>Доброго дня, шановні народні депутати, шановні представники ЗМІ! На ваш розгляд виноситься проект Закону про внесення змін до Закону України "Про автомобільні дороги", внесений Кабінетом Міністрів України. Проектом акта передбачається внесення змін технічного характеру до Закону України "Про автомобільні дороги" з метою приведення його положень у відповідність із законами України: "Про концесію", "Про внесення змін до деяких законів України щодо реформування системи управління автомобільними дорогами загального користування" та "Про місцеві державні адміністрації". Вказані зміни мають виключно технічний характер та направлені на усунення прогалин у регулюванні.</p>
<p>Враховуючи зазначене, прошу підтримати даний законопроект. Дякую.</p>
<p></p>
<p>СТЕФАНЧУК Р.О. Дякуємо.</p>
<p></p>
<p>ГОЛОВУЮЧИЙ. До слова запрошується голова підкомітету Комітету з питань транспорту та інфраструктури Скічко Олександр Олександрович.</p>
<p></p>
<p>12:55:33</p>
<p>СКІЧКО О.О.</p>
<p>Шановний Дмитро Олександрович, шановні народні депутати, як вже було сказано, цей законопроект передбачає суто технічні зміни у зв'язку з прийняттям законів України "Про внесення змін до деяких законів України щодо реформування системи управління автомобільними дорогами загального користування" від 17.11.2016 № 1764 та нового Закону України від 03.10.2019 № 155 "Про концесію".</p>
<p>Законопроект підтримується Головним науково-експертним управлінням Верховної Ради України, Комітетом з питань бюджету, Міністерством інфраструктури України, Міністерством фінансів України та Державним агентством автомобільних доріг України.</p>
<p>Також Комітет з питань транспорту та інфраструктури на своєму засіданні 30.09.2020 року розглянув вказаний законопроект та пропонує рекомендувати Верховній Раді України проект Закону України про внесення змін до Закону України "Про автомобільні дороги" (реєстраційний номер 3901, від 17.07.2020) за результатом його розгляду прийняти за основу та в цілому.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, запишіться: два – за, два – проти, по фракціям.</p>
<p>Немає необхідності обговорення? Дві фракції. Обов'язкове обговорення? Запишіться: два – за, два – проти, по фракціям.</p>
<p>Величкович Микола Романович. Гончаренко Олексій Олексійович.</p>
<p></p>
<p>12:57:14</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Шановні друзі, наша фракція вимагає розгляду законопроекту 3533 про страхування медиків. Ми тижнями піднімаємо це питання. Ми говоримо про це на погоджувальних радах, ми звертаємось до керівництва Верховної Ради, до наших колег з монобільшості: будь ласка, давайте займемося медиками. Чи в нас пандемія зараз? Ні! Нам знову пропонують Закон "Про автомобільні дороги".</p>
<p>Мені взагалі здається, що у нас щось десь переплуталось: у нас нема ні війни, ні пандемії, у нас нічого немає, є тільки одне – дороги. Дороги, дороги, дороги… Та слухайте, припиніть це! Я розумію, що комусь, може, цікаво дороги, дорожки, що там в кого, які асоціації, але треба вже нарешті зайнятися роботою.</p>
<p>Люди, сьогодні пандемія, приходить до нас міністр охорони здоров'я і каже: насувається катастрофа. І що ми робимо під час того, як насувається катастрофа? Розглядаємо дороги. У нас вбивають військових на Донбасі. Що ми розглядаємо? Дороги. Весь час одне й те саме.</p>
<p>Шановні друзі, ми закликаємо вас: 3533 страхування медиків – раз. Давайте нарешті вирішимо питання, щоб почалися тестування. Словаччина за 2 дні протестувала більше половини країни, всіх громадян старше 10 років. Україна не в змозі до цих пір забезпечити, щоб у людини зранку взяла швидка допомога матеріал, а ввечері сказали результат, щоб людина не вешталася по містах, по селищах, селах.</p>
<p>Багато людей не мають грошей, щоб просто сплатити тест. І тому, коли нам сьогодні кажуть 9 тисяч 500, хто насправді знає скільки хворих? Це туман, як зранку в Києві був і як в голові Зеленського.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Чорний Віктор Іванович.</p>
<p></p>
<p>12:59:10</p>
<p>ЧОРНИЙ В.І.</p>
<p>Прошу передати слово Німченку Василю Івановичу.</p>
<p></p>
<p>ГОЛОВУЮЧИЙ. Німченко Василь Іванович.</p>
<p></p>
<p>12:59:17</p>
<p>НІМЧЕНКО В.І.</p>
<p>Шановні колеги, чи підлягає взагалі прийняттю цей законопроект у вигляді закону? Я хотів би, щоб ви звернули увагу на філософію цього законопроекту. Перш за все, "Укрдор" знімає з себе відповідальність не за управління дорогами, а за управління і утримання доріг місцевого значення, і загального значення. І передають куди? Там посилання – адміністрації. Вони забули, автори законопроекту, що у нас на сьогоднішній день є територіальні громади, що законодавець поділив людей по територіях і це передадуть на місцеві бюджети утримання доріг, і управління. Ось про що йде мова.</p>
<p>Тому підтримувати цей законопроект неможливо, і це буде не в інтересах територіальних громад і не в інтересах держави, якщо на те пішло.</p>
<p>Ще одне, що я хотів би. Шановні колеги, подивіться з чим зв'язують: та це ж іде питання про концесію. Подивіться, ви подивіться, що зробили з портом, і передбачили передати порт в концесію і звільнити від оплати податків на 60 відсотків. І тепер ми бачимо, що ці всі дороги, які перейдуть в концесію, за них користувач платити не буде і утримувати їх не буде, а якщо і буде, то за рахунок громадян. Оце ми до цього йдемо.</p>
<p>І я хотів би ще раз сказати: давайте виходити із причини, а ми розглядаємо наслідки, в тому числі наслідки, де відкрити ще один фарватер збагачення. Тому фракція не буде підтримувати цей законопроект.</p>
<p></p>
<p>ГОЛОВУЮЧИЙ. Яценко Антон Володимирович.</p>
<p></p>
<p>13:01:23</p>
<p>ЯЦЕНКО А.В.</p>
<p>Шановні колеги, у нас кожен мажоритарник отримує постійно скарги людей на якість доріг і що вони погані. Але я вважаю, що багато чого залежить від нас. Наприклад, коли ми прийняли Закон про дорожній фонд в минулій Раді, співавтором якого я маю честь бути, то ситуація покращилась.</p>
<p>Тому і зараз цей закон - він технічний, але покращить ситуацію з дорогами. Тому давайте не політизувати, а все ж таки підтримаємо даний законопроект, і він дійсно нормальний.</p>
<p>Дякую.</p>
<p></p>
<p>ГОЛОВУЮЧИЙ. Кулініч Олег Іванович.</p>
<p></p>
<p>13:01:59</p>
<p>КУЛІНІЧ О.І.</p>
<p>Дякую. Шановні колеги, депутатська група "Довіра" буде підтримувати даний законопроект. По-перше, він технічний, ми уточнюємо в цьому законопроекті, що джерела фінансування на дороги, які використовуються на концесію, ми могли використовувати до дороги загального користування: на ремонт, реконструкцію, будівництво цих доріг.</p>
<p>Взагалі ситуація з дорогами дуже складна. Незважаючи на те, що вони будуються, величезні на них кошти витрачаються, але це на дороги державного значення. А ті дороги, які у нас знаходяться на балансі обласних державних адміністрацій, на дороги, які знаходяться на балансі в ОТГ, там ситуація дуже і дуже складна.</p>
<p>По деяких дорогам вже можна констатувати, що там немає доріг, там залишились лише напрямки. Тому обов'язково цим треба займатися, і не тільки технічні законопроекти приймати, а треба думати над тим, як нам збільшувати відсотки, які йдуть на місцеві дороги з дорожнього фонду, щоб ми більше ремонтували місцевих доріг. Тому що на містах, в областях, районах проблема з дорогами дуже складна.</p>
<p>А цей законопроект технічний, ми обов'язково його підтримаємо. Дякую.</p>
<p></p>
<p>ГОЛОВУЮЧИЙ. Дякую.</p>
<p>Зараз Івченко – хвилина з мотивів. Після цього переходимо до голосування, будь ласка, запросіть народних депутатів до зали.</p>
<p></p>
<p>13:03:31</p>
<p>ІВЧЕНКО В.Є.</p>
<p>Івченко, "Батьківщина". Я так зрозумів, що уряд знайшов найкращий спосіб боротьби з пандемією – це дороги, це будівництво доріг. Віднині у нас з охороною здоров'я все в порядку. Причому не просто дороги, а платні дороги. Бо ми сьогодні як джерела фінансування вводимо поняття "концесії" – це платні дороги. І я більше скажу, концесія – це прихована приватизація, колеги. Ви ж не голосуєте за електронний майданчик визначення концесіонера, тому у нас виникає, що Миколаївський порт "Ольвія" втричі більше, концесіонер, платить, ніж в Херсоні. А чому? А тому що немає прозорості. Концесія – це тимчасова… це прихована приватизація.</p>
<p>Тому, колеги, давайте краще займатися збільшенням соціальних благ для людей, збільшенням заробітних плат, пенсій, а не платними дорогами під час пандемії і під час тотальної бідності у країні.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Всі бажаючі виступили? Переходимо до голосування. Будь ласка, займіть свої місця і підготуйтесь до голосування.</p>
<p>Готові голосувати? Ще питання: комітет рекомендує за основу і в цілому. Одна фракція проти. Дві.</p>
<p>Ставлю на голосування пропозицію про прийняття за основу проект Закону про внесення змін до Закону України "Про автомобільні дороги" (реєстраційний номер 3901). Готові голосувати? Прошу підтримати та проголосувати.</p>
<p></p>
<p>13:05:56</p>
<p>За-253</p>
<p>Рішення прийнято.</p>
<p>В цілому ні? <i>(Шум у залі) </i>Хто проти? Не кричіть! Дві фракції проти. Скорочувати строки?</p>
<p>Відповідно до частини другої статті 116 Регламенту Верховної Ради України ставлю на голосування пропозицію про скорочення наполовину строків подачі правок та пропозицій та підготовки до другого читання законопроекту реєстраційний номер 3901.</p>
<p>Прошу підтримати та проголосувати.</p>
<p></p>
<p>13:06:44</p>
<p>За-229</p>
<p>Рішення прийнято.</p>
<p>Наступне питання порядку денного – це проект Закону реєстраційний номер 3851: проект Закону про внесення змін до Податкового кодексу України щодо державної підтримки культури, туризму та креативних індустрій.</p>
<p>До слова запрошується голова Комітету з питань податкової, митної та фінансової політики Гетманцев Данило Олександрович. Хто буде наполягати на правках? Тоді підемо...</p>
<p>Кожем'якін. Не наполягає.</p>
<p>Фролов.</p>
<p>В'ятрович.</p>
<p>Кожем'якін.</p>
<p>Кулініч. Не піднімайте руку, я зараз пройду і побачу.</p>
<p>Нальотов. 37 правка, Нальотов. Включіть, будь ласка, мікрофон.</p>
<p></p>
<p>13:07:54</p>
<p>НАЛЬОТОВ Д.О.</p>
<p>Доброго дня! Правка номер 37 стосується підтримки туризму, а саме однієї з найважливіших складових туристичної інфраструктури – готелів та інших засобів розміщення. Цим законом ми зменшуємо податок на додану вартість від 20 відсотків до 7. Ми імплеменуємо частину 112 Директиви ЄС про створення єдиної системи податку на додану вартість. Для прикладу, знижене ПДВ на постійній основі працює: Португалія – 6 відсотків, Люксембург – 3 відсотки, Польща – 7 відсотків, Грузія – нуль відсотків. Але ми вводимо цю норму лише на 2 роки.</p>
<p>Моєю правкою я пропоную зробити цю норму безстроковою. Це допоможе галузі, по-перше, відновитися від кризи та пройти її, зменшити тіньовий сектор у галузі, і головне, Україна стане конкурентоспроможною для залучення інвестицій та міжнародних готельних мереж.</p>
<p>Прошу підтримати український внутрішній туризм. Дякую. Мандруйте Україною.</p>
<p></p>
<p>ГОЛОВУЮЧИЙ. Позиція комітету.</p>
<p></p>
<p>13:09:00</p>
<p>ГЕТМАНЦЕВ Д.О.</p>
<p>Шановні колеги, ми прийняли цю пільгу на два роки для готелів у зв'язку з коронакризою, у зв'язку з тим, що потрібно розвиватися. Якщо це буде "в коня корм", ми обов'язково продовжимо потім цю пільгу. Але я думаю, що як виключення це можна зробити. А робити на постійній основі – це не вмотивовано.</p>
<p>Дякую. Комітет пропонує відхилити.</p>
<p></p>
<p>ГОЛОВУЮЧИЙ. Позиція комітету. Правка номер 37. Ставити на голосування?</p>
<p>Ставлю на голосування правку номер 37 народного депутата Нальотова. Комітетом не підтримана. Прошу визначатися та голосувати.</p>
<p></p>
<p>13:09:56</p>
<p>За-261</p>
<p>Рішення прийнято. Правка врахована.</p>
<p>Железняк. 40 правка. На якій правці будете наполягати? 40-а?</p>
<p></p>
<p>ЖЕЛЕЗНЯК Я.І. Тільки 40-а.</p>
<p></p>
<p>ГОЛОВУЮЧИЙ. Включіть, будь ласка, мікрофон Ярославу Івановичу.</p>
<p></p>
<p>13:10:10</p>
<p>ЖЕЛЕЗНЯК Я.І.</p>
<p>Шановні колеги, я коротко. Цей законопроект треба підтримувати. Він правильний і необхідний. Навіть ми завинили тим, що його приймаємо пізно.</p>
<p>У мене єдина правка. У нас в Податковому кодексі є така проблема – те, що гастрольна діяльність не може бути в системі спрощеного оподаткування. Тобто це виключно на рівні з торгівлею там ювелірними продуктами, нафтогазовими продуктами і таке інше. Моя правка це виправляє. Вона дає можливість тим, хто займається гастрольною діяльністю, бути на спрощеній системі. Вони і так це роблять. Вони і так зараз обходять через інші КВЕДи. Давайте просто виправимо цю помилку і підтримаємо цей законопроект в цілому.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Ви наполягаєте на голосуванні?</p>
<p>Позиція комітету, 40-а правка, Данило Олександрович?</p>
<p></p>
<p>13:11:12</p>
<p>ГЕТМАНЦЕВ Д.О.</p>
<p>Позиція комітету – відхилити.</p>
<p></p>
<p>ГОЛОВУЮЧИЙ. Ставлю на голосування правку номер 40 народного депутата Железняка. Комітетом вона відхилена. Прошу визначатися та голосувати.</p>
<p></p>
<p>13:11:35</p>
<p>За-90</p>
<p>Рішення не прийнято. Правка не врахована.</p>
<p>Хтось ще буде на своїх правках… Я бачу, Антон Володимирович. Ніхто.</p>
<p>Запросіть народних депутатів до зали, зараз 5 правок на підтвердження… на врахування, да? На підтвердження. 5 правок на підтвердження, після цього голосуємо за законопроект в цілому.</p>
<p>Включіть мікрофон Яценка. Давайте так: 1 хвилину - і голосуємо 5 правок. Добре?</p>
<p></p>
<p>13:11:58</p>
<p>ЯЦЕНКО А.В.</p>
<p>Доброго дня, колеги, ще раз. Ви знаєте, от в криміналістиці є такий термін, називається "с особым цинизмом". Так от, сьогодні у нас враховано 5 правок: 3-я, 12-а, 19-а, 24-а, 39-а, яка взагалі вводить поняття "бюджетний грант", який потім не враховується в оподаткуванні. Тобто фірма, яка ще отримала бюджетні кошти, вона ще і не сплачує податків. Я розумію пана Гетманцева, бо у нього родичі мають туристичну фірму свою, і тому зрозуміло, що дуже вигідний закон, але я зовсім не розумію інших колег, навіщо потрібно, щоб бюджет втрачав гроші.</p>
<p>Тому я прошу ці правки як лобістські поставити на підтвердження. Дякую. 5 правок.</p>
<p></p>
<p>ГОЛОВУЮЧИЙ. 3-я, 11-а, 19-а…</p>
<p></p>
<p>13:12:52</p>
<p>ЯЦЕНКО А.В.</p>
<p>3-я, 12-а, 19-а, 24-а, 39-а.</p>
<p></p>
<p>ГОЛОВУЮЧИЙ. 24-а, 39-а. Позиція комітету.</p>
<p></p>
<p>13:13:06</p>
<p>ГЕТМАНЦЕВ Д.О.</p>
<p>Дякую, шановні колеги, за увагу до моїх родичів і до їх майна. На щастя, вони не мають жодної площадки в своїй власності і не будуть мати ніколи.</p>
<p>Щодо цієї поправки конкретно. На це спрямований закон, це державна допомога, державна допомога або допомога з місцевих бюджетів, яка і не оподатковується, бо оподатковувати державну допомогу – це безглуздя.</p>
<p>Дякую.</p>
<p></p>
<p>ГОЛОВУЮЧИЙ. Готові голосувати? Будь ласка, підготуйтеся до голосування.</p>
<p>Ставлю на голосування правку номер 3 народного депутата Гетманцева. Комітетом вона врахована. Готові голосувати? Комітетом вона врахована і підтримана. Ставлю її на підтвердження. Прошу підтримати та проголосувати.</p>
<p>Правка номер 3.</p>
<p></p>
<p>13:14:13</p>
<p>За-261</p>
<p>Правка підтверджена.</p>
<p>11 правка В'ятровича. 12-а? Железняка, да?</p>
<p>12 правка Железняка. Комітетом підтримана. Прошу підтримати та проголосувати. Підтвердження, ставлю на підтвердження правку.</p>
<p></p>
<p>13:14:49</p>
<p>За-266</p>
<p>Рішення прийнято. Правка підтверджена.</p>
<p>Правка номер 19 групи авторів на чолі з Гетманцевим Данилом Олександровичем. Комітетом також підтримана. Ставлю її на підтвердження. Прошу підтримати та проголосувати. 19 правка.</p>
<p></p>
<p>13:15:15</p>
<p>За-272</p>
<p>Рішення прийнято.</p>
<p>Правка номер 24 народного депутата Гетманцева. Комітетом підтримана. Ставлю її на підтвердження. Прошу підтримати та проголосувати.</p>
<p></p>
<p>13:15:38</p>
<p>За-271</p>
<p>Рішення прийнято. Правка підтримана та підтверджена.</p>
<p>Ставлю на голосування крайню правку номер 39 народного депутата Железняка. Комітетом також вона врахована. Ставлю цю правку на підтвердження. Прошу підтримати та проголосувати.</p>
<p></p>
<p>13:16:06</p>
<p>За-275</p>
<p>Рішення прийнято. Правка підтверджена.</p>
<p>Переходимо до голосування за закон в цілому. Ставлю на голосування для прийняття в другому читанні та в цілому з необхідними техніко-юридичними правками проект Закону про внесення змін до Податкового кодексу України щодо державної підтримки культури, туризму та креативних індустрій (реєстраційний номер 3851).</p>
<p>Готові голосувати? Прошу підтримати та проголосувати.</p>
<p></p>
<p>13:16:52</p>
<p>За-293</p>
<p>Рішення прийнято. Закон прийнято в цілому. Дякую.</p>
<p>Наступне питання порядку денного – це проект Закону про внесення змін до деяких законодавчих актів України щодо уточнення порядку передачі в оренду водних об'єктів у комплексі з земельними ділянками (реєстраційний номер 0853).</p>
<p>До трибуни запрошується голова Комітету з питань аграрної та земельної політики Сольський Микола Тарасович. Хтось буде наполягати на правках? Це друге читання.</p>
<p>Можемо голосувати? Ставлю на… Дякую, Микола Тарасович. Тільки ви вийшли – бачите, яка підтримка в залі?</p>
<p>Ставлю на голосування пропозицію про прийняття в другому читанні та в цілому з необхідними техніко-юридичними правками проект Закону про внесення змін до деяких законодавчих актів України щодо уточнення порядку передачі в оренду водних об'єктів у комплексі з земельними ділянками (реєстраційний номер 0853). Прошу підтримати та проголосувати.</p>
<p></p>
<p>13:18:09</p>
<p>За-279</p>
<p>Рішення прийнято.</p>
<p>Наступне питання порядку денного – це проект Закону про внесення змін до Закону України "Про державну підтримку сільського господарства України" та інших законів Україні щодо функціонування Державного аграрного реєстру та удосконалення державної підтримки виробників сільськогосподарської продукції (реєстраційний номер 3295, Сольський). Тут буде хтось наполягати на правках? Відкласти?</p>
<p>Шановні колеги, голова комітету просить сьогодні не розглядати цей закон. Немає заперечень? Ми ще на зайшли, нічого не відбулося ще, ні. Ні, ще не оголосили.</p>
<p>Шановні колеги, звертається голова комітету. Немає заперечень? Немає. Дякую. <i>(Шум у залі) </i>Якщо встигнуть, на цьому тижні будуть розглядати. Добре, домовились.</p>
<p>Шановні колеги, наступне питання – це проект Закону про внесення змін до Закону України "Про Державний бюджет України на 2020 рік" (щодо реалізації положень статті 11 Закону України "Про ринок природного газу") (реєстраційні номери: 4119, 4119-1, 4119-2).</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>13:20:09</p>
<p>За-228</p>
<p>Рішення прийнято.</p>
<p>До слова запрошується народний депутат України Арахамія Давид Георгійович.</p>
<p></p>
<p>13:20:28</p>
<p>АРАХАМІЯ Д.Г.</p>
<p>Доброго дня, колеги! Хочу презентувати законопроект 4119, який спрямований на те, щоб врегулювати давнішній багаторічний конфлікт між НАК "Нафтогаз України" та "Укрнафтою", для того щоб мати запобіжник по міжнародних арбітражах, які зараз ідуть в інтересах державної компанії НАК "Нафтогаз", вивільнити додатково більше 10 мільярдів гривень в цьому році та спрямувати їх, 1,4 мільярда гривень, на виплату заборгованості шахтарям по зарплатах, а всю решту перерахувати в Фонд боротьби з коронавірусом. Прошу підтримати та проголосувати.</p>
<p>Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>13:21:24</p>
<p>ГОЛОВУЮЧИЙ. Слово надається народному депутату Холодову Андрію Івановичу, співавтору другого закону. Будь ласка, Андрій Іванович. Холодов Андрій Іванович. Немає співавтора.</p>
<p>Слово надається співавтору наступного законопроекту - народному депутату України Торохтію Богдану Григоровичу. Немає.</p>
<p>Слово надається співдоповідачу заступнику голови Комітету з питань бюджету Трухіну Олександру Миколайовичу. Будь ласка, Олександр Миколайович.</p>
<p></p>
<p>13:22:05</p>
<p>ТРУХІН О.М.</p>
<p>Дякую.</p>
<p>Шановні народні депутати, вважаю за потрібне підтримати цей законопроект, він дуже важливий, вирішить системні проблеми, котрі є зараз у взаємних розрахунках між суб'єктами на цьому ринку, дасть можливість поповнити Фонд по боротьбі з COVID на 8,9 мільярда для країни і погасити заборгованість перед шахтарями на 1,4 мільярда.</p>
<p>Тому Комітет з питань бюджету за участю представників Мінфіну, Рахункової палати, Міненерго та НАК "Нафтогазу" розглянув цей законопроект 4119 і зробив наступні висновки.</p>
<p>Комітет з питань бюджету рекомендує Верховній Раді за результатами розгляду зазначених законопроектів в першому читанні прийняти доопрацьований законопроект 4119 за основу та в цілому як закон з урахуванням пропозицій комітету наведених у листі-висновку. Тому комітет просить вас підтримати.</p>
<p>Дякую.</p>
<p></p>
<p>ГОЛОВУЮЧИЙ. Я так розумію, комітет підтримує перший законопроект 4119. Про це треба сказати. Дякую.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>13:23:13</p>
<p>ГОЛОВУЮЧИЙ. Шановні колеги, будь ласка, запишіться: два – за, два – проти, по фракціям.</p>
<p>Лопушанський Андрій Ярославович.</p>
<p></p>
<p>13:23:47</p>
<p>ЛОПУШАНСЬКИЙ А.Я.</p>
<p>Прошу слово передати Южаніній Ніні Петрівні.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>ГОЛОВУЮЧИЙ. Ніна Петрівна Южаніна, будь ласка.</p>
<p></p>
<p>13:23:56</p>
<p>ЮЖАНІНА Н.П.</p>
<p>Шановні колеги, шановні українці, лише із змін до статті 1 Державного бюджету України на 20-й рік видно, що сума чергової оборудки буде складати 42,5 мільярда гривень. А далі все знову без конкретики.</p>
<p>Щодо запровадження нових джерел формування спеціального фонду. Невже сума заборгованості ПАТ "Укрнафти" за податковим боргом, узгодженим і неузгодженим, штрафними санкціями точно невідома і буде чомусь визначатися за довідкою контролюючого органу колись? А надходження від поточних зобов'язань, які виникають в результаті цієї оборудки, ПДВ від "Укрнафти" і податок на прибуток від НАК "Нафтогаз України" теж невідомі? Чому всі ці функції передаються виключно в розпорядження Кабінету Міністрів України? Невже сьогодні вчергове можуть вас обдурити, народні депутати? Невже вчергове ви повірите, що нібито сума 9,8 мільярда може надійти додатково і бути розподілена за окремим порядком, затвердженим Кабінетом Міністрів, і ще і за такими напрямками?</p>
<p>Напрямки, очевидно, вибрали для того, щоб вчергове сказати вам, що ви не маєте право не голосувати за це. Не можна повірити знову, щоб дати в розпорядження невідому суму грошей, невідомо за яким напрямком, нібито у фонд COVID. А чи не недавно ми не чули, що такого фонду взагалі не існує?</p>
<p>Це черговий обман, який знову готує влада задля того, щоб проголосували депутати, а вони своїми руками зробили чорне діло. Ні цій оборудці! Не можна доручати 42,5 мільярда розподіляти на власний розсуд. Або треба змінювати текст закону, вказувати конкретні суми, і точно у фонд COVID поверніть 66 мільярдів, а потім будемо говорити далі. За благими намірами криється обдурювання нас, народних депутатів, і всього народу. "Укрнафта" має розбиратися з НАК "Нафтогаз" в рамках…</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>ГОЛОВУЮЧИЙ. Абдуллін Олександр Рафкатович.</p>
<p>Крулько Іван Іванович.</p>
<p></p>
<p>13:26:17</p>
<p>КРУЛЬКО І.І.</p>
<p>Іван Крулько, фракція "Батьківщина". Користь від цього законопроекту, який зараз розглядається, тільки в одному насправді, що, можливо державний бюджет отримає додатково 10 мільярдів, які підуть на дві програми. Перша програма – це вісім з половиною мільярдів на питання боротьби з COVID. І друга програма – це заробітні плати для шахтарів, 1,4 мільярда.</p>
<p>Заборгованості, які накопичилися за цей рік через те, що нічого не робиться урядом для того, щоб реструктуризувати вугільну галузь і щоб українські шахтарі мали можливість те вугілля, яке видобувається в Україні, продавати в Україні і мати свої заробітні плати. Тому я вважаю, що в тій ситуації, яка склалася, йде кінець року, для шахтарів потрібно вирішити проблематику з їхніми заборгованостями по заробітній платі.</p>
<p>І друге питання – це питання з COVID. Шановні народні депутати, я ще раз хочу звернути увагу, що та постанова, яка прийнята з ініціативи Юлії Тимошенко стосовно боротьби з COVID, не виконується урядом, ми її прийняли ще 20 жовтня. До сьогоднішнього дня заходи, які полягають в тому, щоб безкоштовно і масово провести тестування людей і щоб надавати ліки безпосередньо пацієнтам, які лікуються амбулаторно і в лікарнях, не виконуються хоча би ці дві важливі речі.</p>
<p>Тому ці вісім з половиною мільярдів, які можуть піти на подолання COVID, мають піти цільовим, на лікарні, щоб вони закупляли ліки, і на те, щоб провести тотально, тотально тестування українців і виявити, скільки ж насправді українців на сьогодні хворіє на COVID. Бо ми дійдемо не до статистики 9, майже 10 тисяч на день, яка є сьогодні, а ми будемо в лідерах серед Європи по захворюванню на COVID. І тоді що ми будемо робити в країні?</p>
<p>Тому давайте голосувати цей законопроект, хоч він не ідеальний, і вирішувати проблематику, яка стоїть з шахтарями, і з проблематикою COVID.</p>
<p>Дякую.</p>
<p></p>
<p>ГОЛОВУЮЧИЙ. Колтунович Олександр Сергійович.</p>
<p></p>
<p>13:28:20</p>
<p>КОЛТУНОВИЧ О.С.</p>
<p>Дякую, вельмишановний Дмитро Олександрович.</p>
<p>Шановні народні депутати України, "Опозиційна платформа – За життя" послідовно виступала за підтримку вугільної галузі України, за підтримку тих, хто сьогодні працюють і мають таку важку працю.</p>
<p>Безумовно, 1 мільярд 400 мільйонів гривень, які планується сьогодні в рамках даного законопроекту,на погашення заборгованості із виплати заробітної плати шахтарям, безумовно, ми підтримаємо. Але нас бентежить той факт, який "зашитий" в цьому законопроекті. А це є схемні речі, які абсолютно не мають нічого спільного з тим, що стосується питання ринку природного ринку газу.</p>
<p>Якщо ми говоримо сьогодні про взагалі газове і тарифне питання в Україні, то я хотів би звернути увагу, що номер один питання має стояти економічно доцільних і обґрунтованих тарифів. Ми сьогодні бачимо абсолютний ціновий рекорд на ринку природного газу для населення, ми бачимо 9155 в середньому по країні ціна на газ, 9200 - Київ, 10200 (це з тарифом на доставку) - тариф на газ для населення у Миколаївській області, це найвища межа.</p>
<p>Ось як працює і ось що має вирішувати сьогодні закон, який стосується в тому числі питання газу. Ви знижуєте ПДВ для всіх, для кого тільки можна: для кіноіндустрії, для аграрних експортерів, які експортують сировину, і для багатьох інших, - але ви не хочете забрати, наприклад, плату за користування надрами чи ПДВ на газ, який йде на потреби населення, для того щоб знижувати відповідно ціну.</p>
<p>Тому, коли ми говоримо про питання газове, то воно має стосуватися виключно формули, а формула говорить про те, що ціна на газ має бути зменшена у 2,5 рази, як зменшена середня митна вартість. А якщо ми говоримо за вугільну галузь, то, безумовно, це ганебне явище, яке є, склалося в 1,4 мільярда гривень, має бути вирішене.</p>
<p>Тому ми підтримуємо, хоча, повторюся, в цьому законопроекті є абсолютно неадекватні речі. Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>ГОЛОВУЮЧИЙ. Народний депутат Юрчишин Ярослав Романович, фракція політичної партії "Голос". Цабаль Володимир, будь ласка.</p>
<p></p>
<p>13:30:37</p>
<p>ЦАБАЛЬ В.В.</p>
<p>Шановні колеги! Цабаль Володимир, фракція "Голос". Ми бачимо, що у нас тут деякі доповідачі називають цей закон "чорним", деякі його називають "білим". Насправді перший раз ми вже за нього голосували, було 214 голосів, фракція "Голос" тоді підтримувала, але потім цей закон помінявся. І зараз я хочу звернутися до тих, хто ще не визначився, розказати більш детально про цей закон, щоб вони визначилися.</p>
<p>Цей закон - це чотири речі.</p>
<p>Перша - це вирішення проблеми "Нафтогазу" довгостроково. Фракція "Голос" це підтримує.</p>
<p>Друга - це вирішення проблеми в "зеленій" енергетиці, це також є така зміна в цьому законі. Ми це також підтримуємо.</p>
<p>Третя – це вирішення проблеми шахтарів, і це ми підтримуємо.</p>
<p>Але є четверта річ, через яку ми змінили свою позицію після першого голосування. І ця четверта річ - це виділення 8,9 мільярда з 11 на ковідний фонд. Я вам скажу, що це. Це насправді так собі багатоходовка. Куди ці гроші підуть, ніхто з нас зараз не знає.</p>
<p>Тому ми на полягаємо на те, щоб цей закон був відправлений на доопрацювання в комітет і ці вісім з гаком мільярдів конкретно були виділені на програми в медицині. Щоб вони випадково не пішли на дороги, на не дороги, ще не зрозуміло на що.</p>
<p>А я вам гарантую, що вони підуть не на боротьбу з коронавірусом. Бо ми всі пам'ятаємо, що наш фонд боротьби з коронавірусом – це не фонд боротьби з коронавірусом. А якщо ми направимо на доопрацювання в комітет, от в комітеті ми вже конкретні програми в охороні здоров'я розпишемо. Тоді і фракція "Голос", і, я впевнений, багато інших народних депутатів також підтримають цей закон.</p>
<p>Дякую за увагу.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>ГОЛОВУЮЧИЙ. Зараз Шахов - з мотивів хвилина. І після цього переходимо до голосування.</p>
<p></p>
<p>13:32:48</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, всім велика дяка від шахтарів з усієї країни за те, що все ж таки за півроку знайшли 1 мільярд 400 мільйонів гривень виділити на заробітні плати.</p>
<p>Скажіть, будь ласка, хто-небудь в цій державі понесе відповідальність за те, що сім'ї голодували півроку? Хто-небудь понесе відповідальність за те, що шахтарі з 15-го, 16-го, 17-го, 18-го років не отримували заробітну плату? Стаття 175 Кримінального кодексу. Кого-небудь звільнили взагалі з роботи за те, що сьогодні голодували діти і голодують досі?</p>
<p>Я дякую Михайлу Волинцю, Сергію Вельможному, Олександру Сухову, кожному з фракцій, хто звертався до Кабміну по цих грошах.</p>
<p>Але що буде далі? Чому в занепаді вугільна галузь? Хто буде сьогодні піднімати? І чому вугілля везеться з Америки, з Єгипту? Чому сьогодні не купується наше вугілля? Чому сьогодні жебракують ті…</p>
<p></p>
<p>ГОЛОВУЮЧИЙ. Дякую.</p>
<p>Будь ласка, підготуйтесь до голосування.</p>
<p>Ставлю на голосування пропозицію про прийняття за основу проекту Закону про внесення змін до Закону України "Про Державний бюджет України на 2020 рік" (щодо реалізації положень статті 11 Закону України "Про ринок природного газу") (реєстраційний номер 4119).</p>
<p>Готові голосувати? Готові? Прошу підтримати та проголосувати.</p>
<p></p>
<p>13:35:03</p>
<p>За-279</p>
<p>Рішення прийнято.</p>
<p>Ставлю на голосування пропозицію про скорочення наполовину строків подачі пропозицій правок та підготовки до другого читання законопроекту реєстраційний номер 4119.</p>
<p>Прошу підтримати та проголосувати.</p>
<p></p>
<p>13:35:36</p>
<p>За-267</p>
<p>Рішення прийнято.</p>
<p>Шановні колеги, у мене питання. Зараз у нас йде законопроект 4120, він пов'язаний з минулим, з попереднім законопроектом. Далі йде лист від усіх депутатських фракцій і груп щодо законопроекту 4313. Це те, що пов'язано з РРО, те, про що говорили вчора.</p>
<p>Є пропозиція, у нас не так багато часу залишилось, зараз проголосувати 4120 без обговорення. <i>(Шум у залі)</i></p>
<p>Давайте без обговорення проголосуємо і перейдемо до наступного питання. <i>(Шум у залі) </i>Ні, РРО в кінці будемо голосувати.</p>
<p>Добре, по скороченій процедурі.</p>
<p>Пропонується розглянути законопроект реєстраційний номер 4120 за скороченою процедурою. Прошу підтримати та проголосувати.</p>
<p></p>
<p>13:36:48</p>
<p>За-236</p>
<p>Рішення прийнято.</p>
<p>Доповідає народний депутат України Арахамія Давид Георгійович.</p>
<p></p>
<p>13:37:07</p>
<p>АРАХАМІЯ Д.Г.</p>
<p>Колеги, ще раз доброго дня! Цей законопроект 4120 напряму пов'язаний з 4119. Для того, щоб вся трансакція, про котру вже доповідав бюджетний комітет, здійснилася, треба проголосувати також цей законопроект у якості зміни до Податкового кодексу для того, щоб завершити всю трансакцію.</p>
<p>Прошу підтримати та проголосувати. Дякую.</p>
<p></p>
<p>ГОЛОВУЮЧИЙ. Гетманцев Данило Олександрович, голова Комітету з питань фінансів, податкової та митної політики.</p>
<p></p>
<p>13:37:41</p>
<p>ГЕТМАНЦЕВ Д.О.</p>
<p>Дякую.</p>
<p>Шановні колеги, цей законопроект технічно складний, але за своєю сутністю дуже простий: гроші, грошові кошти внаслідок здійснення цієї операції, не плутати з оборудками, оборудки - це були раніше, зараз це абсолютно нормальна, законна операція, яка вирішує інтереси держави і на користь бюджету. Так от, гроші, які перераховуються у зв'язку із здійсненням цієї операції, перераховуються не у загальний фонд бюджету, а у спеціальний фонд, але податки там загальнодержавні. Тому ми вносимо зміни до відповідних статей Податкового кодексу, аби ця операція була можливою.</p>
<p>Цей законопроект пов'язаний повністю з попереднім, підтриманим нами законопроектом. Тому я пропоную його так само підтримати, незважаючи на будь-які казки про будь-які оборудки.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, запишіться: два – за, два – проти на виступи. Якщо не наполягаєте, то не записуйтесь, будь ласка.</p>
<p>Дануца Олександр Анатолійович.</p>
<p></p>
<p>13:38:55</p>
<p>ДАНУЦА О.А.</p>
<p>Я вважаю, що цей законопроект абсолютно на часі, і підтримую Давида Арахамію, керівника фракції. Тому давайте не гаяти часу, і підтримати цей законопроект.</p>
<p>Дякую.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>ГОЛОВУЮЧИЙ. Народний депутат В'ятрович Володимир Михайлович, фракція політичної партії "Європейська солідарність".</p>
<p></p>
<p>13:39:14</p>
<p>В’ЯТРОВИЧ В.М.</p>
<p>Южаніній Ніні Петрівні.</p>
<p></p>
<p>ГОЛОВУЮЧИЙ. Ніна Петрівна Южаніна.</p>
<p></p>
<p>13:39:22</p>
<p>ЮЖАНІНА Н.П.</p>
<p>Шановні колеги, я не про плюшки, а про оборудку, яку підготувала влада в 42,5 мільярди. І більше я не хочу на цю тему говорити, коли ще озвучується таки людьми.</p>
<p>Я хотіла би вашу звернути увагу все ж таки, що, незважаючи на те, що цей законопроект нібито врегульовує податкові тонкощі, ви не прочитали в основному законопроекті, що в разі порушення "Укрнафтою" своїх зобов'язань по отій всій оборудці, повну відповідальність буде нести НАК "Нафтогаз". Притому, якщо після прийняття оцих всіх заходів в 10-денний термін "Укрнафта" не відкличе всі свої позови щодо спорів податкових і так далі, а вона точно їх не відкличе, бо зараз ми закладаємо ще одну неконституційну норму щодо того, щоби нібито "Укрнафта" заплатила ПДВ з передоплати, не маючи права на податковий кредит. Ну як це так? Суб'єкт господарської діяльності, у якого є накопичений податковий кредит, він обов'язково його врахує, і не отримаєте ви ті гроші - 9,8 мільярдів, які ви вже нібито розділили, і під гаслами розподіляєте для шахтарів. Хіба ж так робиться? Ви подивіться, як тут все виписано, в цьому законі?</p>
<p>І тоді, якщо через 10 днів "Укрнафта" не зніме всі свої претензії до держави і узгодить податкові зобов'язання по всіх штрафах, якщо цього не відбудеться, то протягом п'яти днів, віддавши всі гроші "Укрнафті", НАК "Нафтогаз" повинен повернути в державний бюджет всю суму. Ви куди заганяєте далі НАК "Нафтогаз"? Ви для чого приймаєте ці зміни?</p>
<p>Я навмисне вам розказую так, для того щоб ви всі зрозуміли: насправді, це оборудка 2020 року. Ви про неї ще будете довго згадувати.</p>
<p>42,5 мільярда, ви побачите, чим обернуться для країни, для нашої держави.</p>
<p>Прошу, утримайтесь від голосування за цей проект закону.</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>ГОЛОВУЮЧИЙ. Шуфрич Нестор Іванович.</p>
<p></p>
<p>13:41:36</p>
<p>ШУФРИЧ Н.І.</p>
<p>Дякую, шановний головуючий. Наша фракція підтримала попередній закон, тому що залишати людей, які сьогодні під землею, втрачаючи своє здоров'я, ризикуючи життям, забезпечують тепло в наші оселі, – це наш обов'язок.</p>
<p>Те, що відбувається зараз, у нас багато запитань. Де ці 73 мільярди гривень, які "слямзил" "золотой мальчик" Коболєв? А зараз ми ще 40 з чимось мільярдів туди пхаємо. Як казав Іван Степанович, "не треба впихувати невпихуєме".</p>
<p>Тому я прошу вас зупинитися, закрити касу і думати про людей. Вони сьогодні, взимку закупили газ по найнижчим за останні 10 років цінам газу, а людям вже продають в два дорога той газ, який купили влітку задешево. Так що, люди зараз мають батрачити на цих "золотих хлопчиків", які потім гроші мамам переводять в Сполучені Штати?</p>
<p>Ви знаєте, я за мам, тільки не за те, щоб 5 мільйонів доларів переводили з України, з бюджету українців в Сполучені Штати Америки. У них з грошима все добре, тим паче з доларами. Хочу нагадати, вони їх друкують, як хочуть і скільки хочуть, а ми за це тут батрачимо.</p>
<p>Тому наша позиція дуже категорична. Шахтарі наші, ми їм допомагаємо, а "золотим хлопчикам" – ні. Треба розібратися, куди діваються гроші, де ці мільярди, і повернути їх людям, в першу чергу через зниження тарифів. Це буде і чесно, і справедливо, особливо для тих, хто називають себе "слугами". Кого? Саме народу. То думайте про народ.</p>
<p>Дякую.</p>
<p></p>
<p>ГОЛОВУЮЧИЙ. Осадчук Андрій Петрович.</p>
<p>Железняк Ярослав Іванович.</p>
<p></p>
<p>13:43:33</p>
<p>ЖЕЛЕЗНЯК Я.І.</p>
<p>Шановні колеги, тут багато звучало "оборудки", "плюшки", "каса". Ви знаєте, у мене є стійке передчуття, що головний автор цього закону не розкрив весь яскравий реформаторський потенціал та глибину законопроекту йому не вистачило 20 секунд. Тому передаю слово Давиду Георгійовичу Арахамії.</p>
<p>Дякую.</p>
<p></p>
<p>ГОЛОВУЮЧИЙ. Він не наполягає. Дякую.</p>
<p>Переходимо до голосування. Будь ласка, займіть свої місця і підготуйтесь до роботи.</p>
<p>Ставлю на голосування пропозицію про прийняття за основу проект Закону про внесення змін до розділу XX "Перехідні положення" Податкового кодексу України (щодо особливостей адміністрування податків в цілях фінансування видатків, визначених пунктами 31-34 статті 14 Закону України "Про Державний бюджет України на 2020 рік").</p>
<p>Готові голосувати? Прошу підтримати та проголосувати.</p>
<p></p>
<p>13:44:56</p>
<p>За-230</p>
<p>Рішення прийнято. Дякую.</p>
<p>По фракціям покажіть.</p>
<p>Шановні колеги, надійшов лист від всіх депутатських фракцій та груп з пропозицією розглянути сьогодні за процедурою ad hoc проект Закону про внесення змін до розділу XX "Прикінцеві та перехідні положення" Податкового кодексу України та інших законодавчих актів про перенесення термінів набрання чинності норм щодо детінізації розрахунків в сфері торгівлі та послуг (реєстраційний номер 4313).</p>
<p>Нам необхідно прийняти рішення про включення цього питання до порядку денного. Необхідна підтримка 226 народних депутатів України. Готові голосувати? Немає заперечень? Готові? Ставлю на голосування це питання. Прошу підтримати та проголосувати.</p>
<p></p>
<p>13:46:06</p>
<p>За-274</p>
<p>Рішення прийнято.</p>
<p>Пропонується розглянути це питання за процедурою ad hoc та прийняти рішення на цьому пленарному засіданні. Прошу підтримати та проголосувати.</p>
<p></p>
<p>13:46:30</p>
<p>За-280</p>
<p>Рішення прийнято.</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>13:46:51</p>
<p>За-245</p>
<p>Рішення прийнято.</p>
<p>Без обговорення? Ставлю на голосування пропозицію… Без обговорення? Ні, почекайте, з обговоренням, колеги. З обговоренням, тому що на комітеті були прийняті пропозиції комітету.</p>
<p>До слова тоді запрошується заступник голови Комітету з питань фінансової, податкової та митної політики Дубінський Олександр Анатолійович. І, будь ласка, Олександр Анатолійович, ви, коли будете читати, зачитайте чітко ту пропозицію, яка була зазначена на комітеті.</p>
<p></p>
<p>13:47:45</p>
<p>ДУБІНСЬКИЙ О.А.</p>
<p>Шановні колеги, я дуже вдячний керівникам фракцій, депутатських груп, які прийняли це виважене рішення. Тому що зараз, в умовах скорочення державного бюджету, скорочення української економіки і зниження податкових платежів та можливостей для бізнесу, в умовах розвитку пандемії COVID, ми не можемо робити тотальну фіскалізацію і змушувати підприємців по всім підприємствам і фізичним особам-підприємцям встановлювати розрахункові реєстратори операцій.</p>
<p>Тому прийнято виважене рішення, за що я вдячний керівникам всіх фракцій, в тому числі і фракції "Батьківщина", Юлії Володимирівні Тимошенко, керівнику фракції "Слуга народу" пану Давиду Арахамії, керівникам інших фракцій і депутатських груп, за те, що таке рішення було прийнято. І ми сьогодні на комітеті розглянули відстрочення введення реєстраторів розрахункових операцій в інтересах фізичних осіб-підприємців на один рік.</p>
<p>Також хочу додати до цього рішення, тому що на комітеті сьогодні ми розглянули пропозицію, яку прийняли і рекомендували до цього законопроекту, з такими положеннями: прив'язати ліміти ФОПів до мінімальних заробітних плат. Тобто я зачитаю, як це буде змінено в Податковому кодексі України.</p>
<p>Перше. В підпункті 1 пункту 291.4 статті 291 слова та цифри "1 мільйон гривень" замінити словами та цифрами "245 розмірів мінімальної заробітної плати на 1 січня податкового року".</p>
<p>В абзаці третьому підпункту 2 пункту 291.4 статті 291 слова та цифри "5 мільйонів гривень" замінити словами "1230 розмірів МРП, встановленої законом на 1 січня податкового року".</p>
<p>У підпункті 3 291.4 статті 291 слова та цифри "7 мільйонів гривень" замінити словами та цифрами "1720 розмірів мінімальної заробітної плати, встановленої законом на 1 січня податкового року".</p>
<p>І у підпункті 61 підрозділу 10 розділу ХХ "Прикінцеві та перехідні положення" у всіх абзацах слова ти цифри "10 мільйонів гривень" замінити словами та цифрами "820 розмірів мінімальної заробітної плати на 1 січня податкового року".</p>
<p>Я вітаю всіх фізичних осіб-підприємців, вітаю всю Україну з цим виваженим рішенням. І думаю, що це реальний поштовх для того, щоб зберегти, я вже не кажу про розвиток, але зберегти робочі місця, саму спрощену систему та фізичних осіб-підприємців у нашій економіці.</p>
<p>Дуже дякую.</p>
<p></p>
<p>ГОЛОВУЮЧИЙ. Ставлю на голосування. Комітет не визначився щодо рішення по цьому законопроекту, тому, як завжди, ставлю спочатку за основу, а потім, якщо буде підтримка, в цілому.</p>
<p>Будь ласка, запросіть народних депутатів... <i>(Шум у залі)</i></p>
<p>Почекайте. Все правильно було озвучено щодо пропозицій комітету? Я ще раз запитую автора: все правильно було… Галина Іванівна, ви не чуєте. Все правильно?</p>
<p>Ставлю на голосування пропозицію про прийняття за основу проекту Закону про внесення змін до розділу ХХ "Прикінцеві та перехідні положення" Податкового кодексу України та інших законодавчих актів про перенесення термінів набрання чинності норм щодо детінізації розрахунків в сфері торгівлі та послуг (реєстраційний номер 4313).</p>
<p>Готові голосувати? Всі готові? Прошу підтримати та проголосувати.</p>
<p></p>
<p>13:52:39</p>
<p>За-212</p>
<p>Рішення не прийнято.</p>
<p>Ставлю на голосування пропозицію про направлення до комітету для підготовки на повторне перше читання… По фракціям покажіть.</p>
<p>Перше читання законопроекту 4313. Готові голосувати? Прошу підтримати та проголосувати.</p>
<p></p>
<p>13:53:14</p>
<p>За-254</p>
<p>Рішення прийнято. Дякую.</p>
<p>Шановні колеги, в нас залишилось ще 5 хвилин. Герасимов, яке питання ви… Я вас не чую. Включіть мікрофон Герасимову.</p>
<p></p>
<p>13:53:28</p>
<p>ГЕРАСИМОВ А.В.</p>
<p>Шановний пане Голово, шановні колеги! 4158 - постанова по технічній зміні однієї людини на іншу в ТСК по ДАБІ. Прошу проголосувати без обговорення. Щиро дякую.</p>
<p></p>
<p>ГОЛОВУЮЧИЙ. Дивіться, є прохання. Один закон без обговорення? Номер закону який? <i>(Шум у залі) </i>3157. Постанова по ДАБІ і "Софіївка". Немає заперечень?</p>
<p>Продовжую засідання, на всякий випадок, на 15 хвилин.</p>
<p>Законопроект реєстраційний номер 3157. Ставлю на голосування пропозицію про прийняття в другому читанні та в цілому з необхідними техніко-юридичними правками проект Закону про внесення змін до Закону України "Про статус народного депутата України" (реєстраційний номер 3157). Готові голосувати? Прошу підтримати та проголосувати.</p>
<p></p>
<p>13:55:07</p>
<p>За-274</p>
<p>Рішення прийнято.</p>
<p>Ставлю на голосування пропозицію про прийняття в цілому з урахуванням пропозицій комітету та необхідними техніко-юридичними правками проект Постанови про Звернення Верховної Ради України до Кабінету Міністрів України щодо здійснення заходів, спрямованих на включення Національного дендрологічного парку "Софіївка" Національної академії наук України до Списку всесвітньої спадщини ЮНЕСКО та його розвитку (реєстраційний номер 4047).</p>
<p>Готові голосувати? Прошу підтримати та проголосувати.</p>
<p></p>
<p>13:56:01</p>
<p>За-277</p>
<p>Рішення прийнято.</p>
<p>Почекайте ще.</p>
<p>Ставлю на голосування пропозицію про прийняття в цілому проекту Постанови про зміни у складі Тимчасової слідчої комісії Верховної Ради України з питань розслідування фактів корупції в органах державного архітектурно-будівельного контролю та нагляду (реєстраційний номер 4158).</p>
<p>Готові голосувати? Прошу підтримати та проголосувати.</p>
<p></p>
<p>13:56:55</p>
<p>За-255</p>
<p>Рішення прийнято.</p>
<p>Зміни у складі Гандзюк? Давайте: 300-річчя Сковороди, зміни у складі Гандзюк і дві постанови щодо 30-річчя. Нормально?</p>
<p>Ставлю на голосування пропозицію про прийняття в цілому проекту Постанови про внесення змін до Постанови Верховної Ради України "Про утворення Тимчасової слідчої комісії Верховної Ради України для здійснення парламентського контролю за розслідуваннями нападів на Катерину Гандзюк та інших громадських активістів протягом 2017-2018 років" (щодо зміни складу Тимчасової слідчої комісії).</p>
<p>Готові голосувати? Реєстраційний номер 4165. Прошу підтримати та проголосувати.</p>
<p></p>
<p>13:58:13</p>
<p>За-276</p>
<p>Рішення прийнято.</p>
<p>Ставлю на голосування пропозицію про прийняття в цілому проекту Постанови про урочисте засідання Верховної Ради України з нагоди 25-ї річниці прийняття Конституції України (реєстраційний номер 3007а). Прошу підтримати та проголосувати.</p>
<p></p>
<p>13:58:55</p>
<p>За-280</p>
<p>Рішення прийнято.</p>
<p>Наступне питання: проект Постанови про урочисте засідання Верховної Ради України з нагоди 30-річчя прийняття Акту проголошення незалежності України. Прошу підтримати та проголосувати.</p>
<p></p>
<p>13:59:25</p>
<p>За-280</p>
<p>Рішення прийнято.</p>
<p>І останнє питання. Ставлю на голосування пропозицію про прийняття за основу і в цілому з урахуванням пропозицій комітету проект Постанови про відзначення 300-річчя від дня народження Григорія Савича Сковороди (реєстраційний номер 4084).</p>
<p>Готові голосувати? Прошу підтримати та проголосувати.</p>
<p></p>
<p>14:00:05</p>
<p>За-280</p>
<p>Рішення прийнято.</p>
<p>14:00. Пленарне засідання Верховної Ради оголошую закритим.</p>
<p></p>

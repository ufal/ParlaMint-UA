Засідання 123
10. 08. 2023
            

<p align=center>ЗАСІДАННЯ ПЕРШЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>10 січня 2023 року, 10 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>10:04:18</p>
<p>ГОЛОВУЮЧИЙ. Слава Україні!</p>
<p>Шановні народні депутати, відповідно до прийнятої нами Постанови "Про деякі питання організації роботи Верховної Ради України дев'ятого скликання під час проведення дев'ятої сесії в умовах дії воєнного стану" сьогодні ми продовжуємо наше пленарне засідання.</p>
<p>Звертаю увагу, що згідно з прийнятою Верховною Радою України постановою усі присутні на пленарному засіданні не повинні поширювати інформацію щодо його початку, перебігу та прийнятих у парламенті рішень раніше ніж через годину після оголошення перерви у пленарному засіданні. Я прошу всіх колег поважати прийняте українським парламентом рішення та відповідально ставитися до забезпечення безпеки єдиного законодавчого органу нашої держави.</p>
<p>Шановні колеги, у разі повітряної тривоги буде оголошено перерву в пленарному засіданні, і ми всі маємо перейти до безпечних місць відповідно до схеми укриття, яка розміщена на робочому місці кожного з вас.</p>
<p>Шановні народні депутати, за парламентською традицією пропоную розпочати роботу з виконання Державного Гімну України.</p>
<p><i>(Лунає Державний Гімн України)</i></p>
<p>Шановні народні депутати України, триває 18-й місяць незламної боротьби українського народу проти повномасштабної збройної агресії Російської Федерації. Вчора, 9 серпня, російські війська атакували житловий квартал Запоріжжя, в результаті чого загинуло три людини, дев'ять отримали поранення, зруйновано храм та торгівельні споруди.</p>
<p>Попри постійні терористичні ракетні удари російської армії наші воїни щодня мужньо відбивають ворожі атаки, нещадно нищать військові склади, техніку і особовий склад рашистів та послідовно крок за кроком звільняють рідну українську землю від окупантів. Висловлюємо їм слова глибокої вдячності за вірність військовій присязі, самовідданість та мужність на полі бою. Дякуємо всім, хто зараз звитяжно працює в тилу та наближає нашу перемогу.</p>
<p>Водночас прошу хвилиною мовчання вшанувати пам'ять захисників та захисниць, які поклали своє життя за Україну, всіх жертв агресії російської держави-терориста.</p>
<p><i>(Хвилина мовчання) </i></p>
<p>Дякую. Я прошу сідати.</p>
<p>Шановні народні депутати, сьогодні день народження у наших колег народних депутатів України. Владіслава Миколайовича Поляка, "Довіра". Привітаємо. <i>(Оплески) </i>Та Вадима Михайловича Столара, "Відновлення України". Привітаємо.</p>
<p>Шановні народні депутати, на Погоджувальній раді ми домовилися перед початком розгляду питань порядку денного надати по 3 хвилини для виступів уповноважених представників депутатських фракцій і груп. Тому я прошу представників депутатських фракцій і груп записатися на виступи.</p>
<p></p>
<p>ГОЛОВУЮЧИЙ. Слово надається народній депутатці України Тимошенко Юлії Володимирівни, фракція "Батьківщина". Будь ласка.</p>
<p></p>
<p>10:10:24</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина.</p>
<p>Дорогі друзі, уважно ми сьогодні на засіданні фракції подивилися порядок денний. Знаєте, не припиняєшся дивуватися просто, як складається цей порядок денний. Тут все: і гральний бізнес під час війни, якого просто зараз будуть піднімати до такого рівня, що він вже зовсім податків платити не буде, тут і боротьба тютюнових МАФів за те, щоб побільше отримати доходів з власної країни, там і дерибан наших стратегічних об'єктів власності – все, що хочеш. От чого точно немає в цьому порядку денному – та хоча би краплі турботи про тих, хто сьогодні життя віддає за Україну.</p>
<p>Наша команда проїхала сотні, сотні і сотні госпіталів, медичних закладів, де лікуються наші поранені. З цієї трибуни я вже десятий раз повторюю, що не може бути у воюючій країні видатки на медицину через НСЗУ для цивільних осіб такі самі, як для поранених військових.</p>
<p>У вас є хоч капля совісті в цьому залі? Ми внесли законопроект номер 9550, який передбачає, що видатки на допомогу, медичну допомогу, нашим пораненим військовим мусять здійснюватися з кодом "Y" з коефіцієнтом 3 по відношенню до видатків для цивільних людей. Тому що це єдиний підхід, який дозволить сьогодні для наших поранених зробити все, що може зробити держава в медичних закладах. Наші лікарі, медики – святі люди, вони намагаються з цих копійок, які ця держава виділяє на лікування поранених, зробити максимум для наших героїв і героїнь. Але цей зал Верховної Ради займається виключно дерибаном, виключно здачею національних інтересів. І законопроект 9550, який дає можливість створити видатки для медицини такі, як потрібні, навіть не поставлений ні в комітеті, ні у Верховній Раді до порядку денного.</p>
<p>Ми вимагаємо у Голови Верховної Ради негайно дати доручення поза Регламентом, поза будь-якими термінами негайно розглянути цей законопроект 9550 в комітеті профільному медичному і негайно поставити на голосування. Служіть тим, хто вас сьогодні боронить на кордоні, а не займайтеся корупцією у Верховній Раді.</p>
<p></p>
<p>ГОЛОВУЮЧИЙ. Слово надається народному депутату України Батенку Тарасу Івановичу, група "Партія "За майбутнє".</p>
<p></p>
<p>БАТЕНКО Т.І. Шановні колеги, Україна є частиною Європи, плоть від плоті, на відміну від нашого північного сусіда, про якого можна сказати словами Миколи Хвильового: "Геть від задрипанки Москви!". Кажуть, що цей парламент є рекордсменом, рекордсменом у законах, хоча, звичайно, не завжди кількість б'є якість, і тут можна посперечатися. Єдине, з чим не посперечаєшся, це те, що місія цього парламенту в наближенні нашого законодавства до європейського, у відкритті дороги, законодавчої дороги до вступу в Європейський Союз. І ми бачимо ту синхронізацію законодавства, яку ми з вами щодня здійснюємо в цьому залі. Сподіваємося, що ця синхронізація допоможе нам наблизитися до членства в Європейському Союзі. Ми говоримо про нещодавно прийнятий Закон про Антимонопольний комітет, про відновлення декларування і прив'язку до адмінвідповідальності щодо декларування, що ми сьогодні будемо голосувати, про декларування політичних партій, який ми будемо голосувати в другому читанні, про законопроект щодо лобізму, який нас чекає в недалекому майбутньому, і національних спільнот. Це той базовий перелік законопроектів, який, сподіваємося, дозволить... прийняття яких дозволить Європейській комісії вже восени розпочати предметний діалог щодо процедури вступу України у Європейський Союз.</p>
<p>Знаєте, мене здивувала одна позиція одного очільника Європейського Союзу, однієї країни, яку я прочитав в газеті "Корр'єре делла Сера", стосовно ситуації, яка є в Україні і в Європі. Я процитую її: "Ми живемо в епоху, коли, якщо щось заважає повсякденній рутині, це змушує нас забувати про такі цінності, як свобода і демократія. І таке ставлення має вагу. Як не парадоксально, це якраз один з тих елементів, який міг би пришвидшити мирний процес".</p>
<p>Тобто забувши про свободу і демократію, поступившись частиною своїх територій в силу того, що частина європейської спільноти, європейців живуть в рутині, – оце ті цінності зрештою, з якими ми не можемо погодитися. Тому що для нас... ми знаємо, за що воюють наші воїни і за що бореться вся українська нація. І ми сподіваємося, що таке розуміння є, було і залишиться у всій європейській спільноті.</p>
<p>Важлива постанова Верховної Ради прийнята вчора, яка засуджує майбутні так звані вибори на окупованій території. І я вважаю, що треба постійно бити в набат і говорити про делегітимізацію, якщо такі так звані вибори будуть проведені на окупованій території, делегітимізацію усієї виборчої системи, усіх виборних органів, представницьких органів у Російській Федерації і виходити з того, що ці вибори будуть нелегітимні і вся Російська Федерація буде нелегітимною.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, слово надається народному депутату Костенку Роману Васильовичу, фракція політичної партії "Голос".</p>
<p></p>
<p>10:16:51</p>
<p>КОСТЕНКО Р.В.</p>
<p>Доброго дня, шановні колеги! Знаєте, хотілося би сказати одне, що ми маємо розуміти і маємо всі прийти до того, попри багато заяв зараз в засобах масової інформації, там військово-політичного керівництва, попри те, що наші сили оборони зараз просуваються малими кроками, але йдуть вперед, ми маємо зрозуміти, що ця війна скоро не закінчиться. Ми маємо зрозуміти, що зараз парламент в першу чергу, він виходить на ключову свою роль – це забезпечення в перспективі економіки нашої країни і допомогти нам конкретно допомагати армії, яка буде битись, з моєї точки зору, ще не один рік з російським агресором, тому що виключно військовим шляхом, ми бачимо, які ресурси має російська федерація, і ми маємо це забезпечити.</p>
<p>Ми бачимо, як б’ються наші сили оборони, ми бачимо, як б’ються Служба безпеки окремо, Головне управління розвідки, Збройні Сили, викладаючись на повну. Тому зараз ми маємо зрозуміти, що потрібно і від нашого парламенту. В першу чергу, розуміючи те, що війна буде ще довго, ми маємо розуміти концепцію, що зробити для того, щоб її не програти. Це в першу чергу. А не програти що? Перше – це території і основне – те, за що ми б’ємось, це демократію.</p>
<p>Я бачу, як поступово нас змушують тут, в парламенті, втрачати свою суб’єктність, і ми з кожним днем, приймаючи закони, допомагаючи армії, маємо підтримувати цю суб’єктність, тому що перемогою для України в першу чергу буде це вийти з цієї війни переможцями із суб’єктним парламентом, з інституцією, яка в перспективі зможе далі будувати цю країну. Це головне. Тому що те, що я зараз бачу, йде велика дискредитація парламенту і забирання у нього суб'єктності. Це дуже сильно проглядається в засобах масової інформації і це дуже сильно проглядається навіть серед бійців на полі бою. Давайте згадаємо те, як там говорили, що парламент забрав зарплати, парламент не зміг їх повернути. Тому ще раз, своїми діями, я звертаюсь до кожного депутата, ми маємо допомагати бійцям і кожен з нам має працювати на те, щоб парламент був суб'єктною інституцією, яка веде країну до перемоги, а не органом, яким маніпулюють і який заставляють приймати рішення.</p>
<p>Дякую.</p>
<p></p>
<p>ГОЛОВУЮЧИЙ. Слово надається Бойку. Я так розумію, буде передача, так?</p>
<p>Будь ласка.</p>
<p></p>
<p>10:20:00</p>
<p>СКОРИК М.Л.</p>
<p>Народний депутат Скорик, депутатська група "За життя та мир". Шановна президіє! Шановні колеги! Шановні громадяни України! Головним завданням депутатського корпусу, як і всієї держави Україна, є наша перемога, її наближення, є повернення в Україну миру та територіальної цілісності. Поряд з цим важливо стоять для нас питання соціального захисту наших громадян і підтримки нашої економіки.</p>
<p>У цьому короткому виступі хотілося б зупинитися на декількох соціально-економічних питаннях нашої держави. Перше, це питання, яке складається на сьогоднішній день з ситуацією з комунальними платежами в нашій державі. Якщо на початку війни борги за комунальні платежі складали трохи більше 81 мільярда, то на квітень цього року вони складали вже 140 мільярдів. З урахуванням того, що підвищилась ціна на електроенергію до 2 гривень 64 копійок, ми маємо розуміти, що ці борги будуть зростати. І було б дуже доцільно провести в цій залі, може, закритий, для того щоб ця інформація, яка має подвійний характер, не виходила назовні, діалог з урядом, наскільки у нас достатньо субсидій, наскільки ситуація відбувається з тим, як вони фінансуються і так далі.</p>
<p>Друге питання. Ми від нашої групи сказали, що ми будемо підтримувати законопроект 9565 з тимчасовою слідчою комісією стосовно розбазарювання коштів місцевими бюджетами не за призначенням у воєнний час. Але ми маємо розуміти, що в місцевих бюджетах є досить серйозні проблеми з фінансуванням елементарного через Казначейство, з фінансуванням ремонтів для закладів освіти, для закладів охорони здоров'я. І я вже звертався з цієї трибуни до уряду стосовно того, що ми маємо змінити порядок, який затверджує Кабмін, казначейський, і дати можливість проводити проплати місцевим бюджетам з цих важливих питань, для того щоб підтримати і заклади охорони здоров'я, і заклади освіти, особливо в світі того, що починається 1 вересня, починається новий навчальний рік.</p>
<p>І останнє, третє питання, яке хотілося підняти, це питання, яке пов'язано з перерваною з боку Росії зерновою угоду. Це принесло для нас багато проблем в державу, соціально-економічних й інших. Але є проблеми, які здаються суто регіональними, це проблеми з дорогами. Траса "Одеса – Рені" на сьогоднішній день від того, яка кількість на сьогоднішній день там перебуває важковантажних автомобілів, вона на сьогоднішній день перебуває в дуже аварійно-небезпечному стані, і мають бути відповідні кроки з боку Кабміну, щоб упорядкувати рух по цій трасі, бо на сьогоднішній день це лотерея для наших громадян…</p>
<p></p>
<p>ГОЛОВУЮЧИЙ. Будь ласка, Федина Софія Романівна, фракція "Європейська Солідарність".</p>
<p></p>
<p>10:23:11</p>
<p>ФЕДИНА С.Р.</p>
<p>Прошу передати слово моїй колезі Ірині Геращенко.</p>
<p></p>
<p>ГОЛОВУЮЧИЙ. Ірино Володимирівно, будь ласка.</p>
<p></p>
<p>10:23:21</p>
<p>ГЕРАЩЕНКО І.В.</p>
<p>Шановні українці, два місяці тому український парламент прийняв Закон про підвищення виплат певним категоріям військовослужбовців. І який же шок, що уряд два місяці не знайшов часу розробити підзаконні акти. І тільки після щоденного тиску "Європейської Солідарності", мого особистого, Олексія Гончаренка, Петра Порошенка, всієї нашої команди уряд нарешті розробив підзаконні акти, щоб виплатити курсантам, строковикам, інструкторам ці виплати. Вибачте, це ненормально і такий уряд має піти у відставку.</p>
<p>Так само шок, що парламент два тижні тому прийняв надзвичайно важливі закони про спрощення мита за завезення антидронових рушниць, тепловізорів, про які сьогодні на фронті всі кричать, наскільки це дефіцит. І досі Президент не підписав ці закони.</p>
<p>Який шок, що й досі Президент не підписав Закон про створення Національного кладовища "Биківня"! Вибачте, вже кілька місяців пройшло після цього голосування. І ми не розуміємо, чому такі чутливі і важливі закони губляться десь в Офісі Президента.</p>
<p>Так само, як криком кричать військові про дрони, про те, що російська армія сьогодні, ці окупанти набагато краще, ніж наші військові, забезпечені і дронами, і системою сучасною радіоелектронної боротьби. А чому ми не витрачаємо всі кошти бюджету, необхідні на закупівлю сучасної зброї для наших Збройних Сил? Тому що в цьому залі щодня, дійсно, голосуються гидотні, корупційні, лобістські закони, і на них ви збігаєтеся. А зараз зала пуста. Так не може бути.</p>
<p>Не може бути так, що сьогодні в Україні мільйон наших героїв і героїнь пройшли бойові дії, а відповідний статус отримали тільки 30 тисяч людей. І Міністерство ветеранів існує, а ветеранської політики немає.</p>
<p>Наша політична сила вимагає вже в серпні прийняти законопроект про автоматичне отримання статусу УБД, якщо людина виконує бойові завдання і бойові розпорядження. Очевидно, що тоді вона воює.</p>
<p>Чому все це відбувається? Тому що в Україні немає свободи слова, на марафоні вже давно всі перемогли. Представники Офісу Президента, то вони каву в травні вже пили в Криму, то збираються каву пити десь там у серпні в Криму, не знаючи, якою кров'ю зберігається і звільняється кожен метр української землі.</p>
<p>У нас немає комітету свободи слова. Вибачте, в нас є заборонена партія, яку заборонили за те, що вона просувала російські наративи роками в Україні, що вона говорила, що Україна напала на Україну, що "Киев бомбит Донбасс". А представник цієї партії, який просував це роками на телеканалах, сьогодні очолює Комітет свободи слова, тільки тому, що це ваші партнери політичні.</p>
<p>Шановні українці, жодного голосування не було в парламенті, де би "слуги" набрали 226. У них є…</p>
<p></p>
<p>ГОЛОВУЮЧИЙ. Будь ласка, Мазурашу Георгій Георгійович.</p>
<p></p>
<p>10:26:31</p>
<p>МАЗУРАШУ Г.Г.</p>
<p>Прошу передати слово колезі по фракції "Слуга народу" Федору Веніславському.</p>
<p></p>
<p>ГОЛОВУЮЧИЙ. Будь ласка, Веніславський Федір Володимирович.</p>
<p></p>
<p>10:26:41</p>
<p>ВЕНІСЛАВСЬКИЙ Ф.В.</p>
<p>Шановні колеги, шановний пане Голово, шановні громадяни, українці! Російська Федерація, через два тижні вже буде як півтора року, веде терористичну безпощадну війну проти української державності, проти українського народу і проти всього цивілізованого світу, який завдяки зусиллям особистим Президента Зеленського, нашої політичної сили і за великим рахунком всього парламенту згуртувався навколо України і продемонстрував, хто є хто в цьому світі.</p>
<p>Разом з тим, Росія не залишає своїх спроб знищення нашого суверенітету і нашої територіальної цілісності. Останні терористичні атаки, які Росія здійснювала на території України, в тому числі протягом останніх днів, свідчать про те, що ми повинні ще раз консолідуватися і просити наших партнерів, щоби вони надали нам ще більше систем озброєння, які захищають мирне населення, які захищають наші мирні населені пункти, міста, села, селища від терористичних атак Російської Федерації.</p>
<p>Завдяки особистим зусиллям Президента Зеленського ми маємо дуже гарний рівень підтримки міжнародної і на сьогоднішній день навіть ті країни, які на початку війни займали, скажімо, нейтрально проросійську позицію, змінюють своє ставлення і до Росії, і змінюють своє ставлення до України. І саміт в Саудівській Аравії цьому є дуже яскраве підтвердження, тому що зміна навіть позиції Китаю і позиції тих арабських країн, які ще донедавна були симпатиками Росії, є дуже потужним сигналом для всього сучасного цивілізованого світу.</p>
<p>Парламент України як представницький орган, як орган, який представляє інтереси всього українського народу, має ще більше докладати зусиль для того, щоб кожен наш військовий, кожен наш громадянин відчував себе захищеним і щоб військові, які на передній лінії захищають наш суверенітет і територіальну цілісність, відчували увагу і від народних депутатів України, і від виконавчої гілки влади.</p>
<p>Наша політична сила постійно ініціює розробку, прийняття тих нормативно-правових актів, які спрямовані на посилення соціального захисту військовослужбовців, на посилення спроможностей сектору безпеки і оборони загалом, на полегшення процедур прийняття на озброєння тих новітніх, інноваційних розробок, які завдяки консолідації зусиль всього українського народу ми зараз маємо і які допоможуть нам відстояти наш суверенітет і нашу територіальну цілісність. Але для того, щоб ці зусилля були максимально ефективними, ми маємо демонструвати єдність як в законодавчій владі, так і єдність влади загалом.</p>
<p>Дякую за увагу. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Будь ласка, Бакунець Павло Андрійович, група "Довіра".</p>
<p></p>
<p>10:29:47</p>
<p>БАКУНЕЦЬ П.А.</p>
<p>Шановний пане Голово, шановні колеги, дорогий український народе! Звичайно, що з вірою в Бога і в людей в цей десятий рік важкої війни, в цей вісімнадцятий місяць повномасштабного вторгнення зрозуміло, що ситуація серед українців і запит на справедливість є надзвичайно загостреними. І ми вдячні однозначно тим українцям, які захищають наш український народ, ми вдячні тим українцям, які допомагають захисникам, аби боролися на різних фронтах. І ми, кожен, повинні зробити щось для цього, аби допомогти нашим Збройним Силам України.</p>
<p>І, власне, оскільки відбувається якась певна дискредитація основного законодавчого органу влади в цій країні - парламенту, слід все ж таки наголосити, що після важких дискусій, після великого соціального загострення щодо власне справедливості виплат тим, хто ризикує найдорожчим – життям, коли парламент два місяці тому прийняв закон, який дозволяє збільшувати виплати як і військовослужбовцям, так і Службі цивільного захисту, особливо тим, хто лише навчається військовій справі, це і курсантам, і строковикам, і тим, хто навчають, це військовим інструкторам.</p>
<p>І, власне, аж тепер, через два місяці, виконавча гілка влади спромоглася видати підзаконні акти. Ну, дякуємо на тому, що хоча б тепер вони напрацювали це. Ми віримо, що вже найближчим часом ці люди, котрі заслуговують на набагато вищі виплати, отримають хоча б ці перші кроки назустріч їм і кроки на справедливість.</p>
<p>Рівно буде правильно і справедливістю, коли парламент найближчим часом також розгляне можливість для кожного, хто є учасником бойових дій, аби вони мали таку змогу купувати за кордоном автомобілі і користуватися ними тут при нульовому розмитненні. Це також буде гарний крок, справедливий крок назустріч тим, хто від нас з вами в цьому залі і від більшості українців є відважнішими, хто сьогодні завдяки Божій опіці боронить нашу Україну, хто в скорому часі – ми віримо! – виборе для всіх нас перемогу.</p>
<p>Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Будь ласка, Шевченко ще від групи "Відродження".</p>
<p>Шановні колеги, зараз будемо... Юлія Володимирівна і будемо переходити до питань порядку денного.</p>
<p>Будь ласка, Шевченко.</p>
<p></p>
<p>10:32:45</p>
<p>ШЕВЧЕНКО Є.В.</p>
<p>Добрий день, шановні колеги! Хочу підтримати нашого колегу Романа Костенка, він дуже таку тему підняв болючу. Пов'язана вона з тим, що парламент практично дискредитований, знецінений, і депутати, в принципі, перетворилися у волонтерів. Може, вже пора йти геть звідси, якщо ми всі волонтерами стаємо.</p>
<p>Я до чого все веду? У нас є функція, крім того, що приймати закони, дуже важлива, вона надана нам Конституцією – це депутатський контроль. У мене пропозиція. Руслане Олексійовичу, давайте повернемо День уряду в парламенті. Давайте, щоб як раніше, сюди приходили міністри хоч по одному. Оці всі нагальні питання, які надходять від людей, від військових, вони йдуть до уряду, а винні ми, депутати. І винні ми тому, що ми сюди їх не запрошуємо, не задаємо їм оці питання, які всіх турбують. Вам подобається, як люди до вас ставляться на вулиці? Ви відчуваєте на собі? А це все через те, що ми мовчимо. І ця вся корупція, і те, що депутати займаються єрундой, це від того, що політичний процес від нас десь пішов. Уряд країною зараз керує в ручному режимі. Ніхто не може знати, що там відбувається і як. Вчора вони поновили через півтора року виплати по 30 тисяч нашим військовим. Алілуя, всі кричали, от ми перемогли, дотиснули. Та це просто вони для себе зробили, бо вони бачать, що це потрібно, бо вони добрі оці урядовці, а ви депутати і я теж з вами у цьому по коліна, не буду казати непарламентське слово, зрозуміли, в чому.</p>
<p>Дякую вам за питання. І ще раз, Роман Костенко виступав, я підтримую особисто. Парламенту пора становитися парламентом, а не унітазом для зливу. Дякую.</p>
<p></p>
<p>ГОЛОВУЮЧИЙ. Будь ласка, Олена Костівна, група позафракційні.</p>
<p></p>
<p>10:34:57</p>
<p>КОНДРАТЮК О.К.</p>
<p>Дякую. Дякую, шановні колеги.</p>
<p>Я би хотіла, користуючись нагодою, все ж таки виступити і привернути вашу увагу традиційно до питання захисту – протидії депортації вивезених, викрадених, переміщених примусово дітей на територію російської федерації. Країна-агресор оголосила, що з початку повномасштабного вторгнення вивезла на свою територію 700 тисяч наших дітей, частину з батьками, частину сиротинців.</p>
<p>Червоний Хрест, очільник якого з Білорусі визнав, що краде, фактично краде наших дітей з України. Керівництво білоруського Червоного Хреста розповіло на камери, що його організація вивозить сотні українських дітей з окупованих територій. Міжнародний комітет Червоного Хреста ніяк фактично не відреагував на таку заяву, яка прямо протирічить ідеї і функціям організації. Міжнародна федерація Червоного Хреста, до якої належить ця білоруська організація, заявила про початок розслідування щодо доброчесності. Результатів цього розслідування, на жаль, до сих пір немає. Тим часом за даними журналістів на території Білорусі перебуває понад 2 тисячі незаконно вивезених українських дітей.</p>
<p>Список депортований дітей Російська Федерація не надає навіть на вимогу решти міжнародних організацій. Ми оперуємо цифрою понад 19,5 тисячі українських дітей, які примусово вивезені. Хоча я хочу вам сказати, що, на жаль, від попереднього нашого засідання нам не вдалося визволити жодної дитини. Хоча до захисту українських дітей долучився вже і Білий Дім. Речник Держдепу США заявив, що Сполучені Штати вимагають від Росії припинити практику депортації і повернути всіх викрадених дітей додому.</p>
<p>До наших акцій доєдналася також і міжнародна преса, розслідування BBC, британська журналіста Ізабель Янг на своєму телеканалі Vice зробила неймовірне дослідження, коли показала весь ланцюжок, як перевозять наших дітей, як важко родичам знайти своїх дітей і як їх важко повертати додому.</p>
<p>Тема депортованих українських дітей пролунала і на Радбезі ООН. Міністерка закордонних справ Німеччини Анналена Бербок розповіла історію українських дітей з Куп'янська.</p>
<p>Наш обов'язок не припиняти говорити про це, але наш обов'язок також і в межах Координаційної ради з питань захисту дітей доєднатися і прийняти закон, розробкою якого займається відповідно Комітет соціальної політики, це 9042-1. Я думаю, що робоча група напрацює. Ми повинні в скорому часі, а саме вже до наступного засідання прийняти відповідні зміни, щоб ми мали реальний механізм захисту українських дітей, які страждають від війни, в тому числі від примусового вивезення і депортації.</p>
<p>Дякую. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Шановні колеги, надійшов лист від двох фракцій про перерву з заміною на виступ. Я запрошую до слова Юлію Володимирівну Тимошенко. Будь ласка, Юлія Володимирівна.</p>
<p></p>
<p>10:38:30</p>
<p>ТИМОШЕНКО Ю.В.</p>
<p>Юлія Тимошенко, "Батьківщина". Шановні колеги, я думаю, що кожен українець як на території України, так і за межами України в неоплатному боргу перед тими, хто захищає нас на фронті, перед тими, хто сьогодні кладе своє життя, здоров'я, своє щастя, щастя своїх родин, за те, щоб щасливими були всі ви і всі українці.</p>
<p>У мене одне питання. Чому все, що пов'язано з лікуванням, з реабілітацією наших військових, сьогодні робиться по остаточному принципу? Я щойно проговорила про те, що фінансування лікування просто знаходиться на недопустимому стані. Но зараз я хочу ще сказати про те, що і реабілітація наших важко поранених героїв і героїнь не забезпечено фінансовими ресурсами.</p>
<p>Я нещодавно була у Львові, і мені випало таке щастя відвідати справжній оснащений по останньому слову реабілітаційний центр, який називається "Незламні". Це Андрій Садовий, його соратники, в тому числі і колишній депутат Олег Березюк, з усього світу зібрали по копійці і зробили реабілітаційний центр найвищих світових стандартів. Але такого рівня він в Україні один, всього один. І це сором сьогодні для уряду, для парламенту, для всіх, хто сьогодні при владі.</p>
<p>І тому я хотіла би, щоб депутати України з'їздили хоча б один раз в цей реабілітаційний центр "Незламні", і щоб хоч один раз ви подумали про те, що треба не по 2 мільярди викидати на єдиний марафон, де є пропаганда, маніпуляція, цензура, а направити ці 2 мільярди на те, щоб побудувати по всій країні такі реабілітаційні центри, як у Львові, і щоб не іноземні держави лише вкладали в це свою душу і гроші, а щоб вкладала українська держава, українські представники влади і народ України.</p>
<p>І тому я хочу, перше, що зараз запропонувати. Створити спеціальну делегацію парламентську і відвідати цей центр "Незламні".</p>
<p>Друге. Негайно подати законопроект про виділення достатніх фінансових ресурсів про переоснащення і побудову по всій Україні реабілітаційних центрів. І звертаюся до всіх фракцій, ми виходимо з ініціативою, створити тимчасову слідчу комісію щодо розслідування недостатності фінансування і просимо ваших представників, все нашим героям і героїням…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення питань порядку денного. Йдемо далі.</p>
<p>Шановні народні депутати, відповідно до статті 28 Регламенту Верховної Ради України перед початком розгляду питань пропоную провести сигнальне голосування. Я нагадаю, що необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло.</p>
<p>Шановні колеги, будь ласка, підготуйтеся, я прошу взяти участь у сигнальному голосуванні. Прошу народних депутатів голосувати.</p>
<p></p>
<p>10:42:32</p>
<p>За-229</p>
<p>Проти – 6, утрималося – 2, не голосувало – 95. Все як завжди. Дякую, колеги.</p>
<p>Йдемо далі. Ще раз я звертаюся до всіх колег із закликом неухильно дотримуватися безпекових правил у Верховній Раді України і не поширювати інформацію щодо перебігу пленарного засідання, прийнятих у парламенті рішень раніше ніж через годину після завершення нашої роботи.</p>
<p>Шановні народні депутати, перелік питань, який був попередньо узгоджений Погоджувальною радою, вам надано, переходимо до його розгляду.</p>
<p>Шановні колеги, на ваш розгляд виноситься проект Постанови про Звернення Верховної Ради України до лідерів та парламентів іноземних держав щодо обмеження в'їзду на їхню територію російським і білоруським спортсменам та спортивним делегаціям.</p>
<p>Шановні колеги, я ставлю пропозицію включити це питання до порядку денного сесії. Прошу народних депутатів голосувати.</p>
<p></p>
<p>10:43:45</p>
<p>За-279</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>10:44:07</p>
<p>За-241</p>
<p>Рішення прийнято.</p>
<p>Я запрошую до слова голову Комітету з питань молоді і спорту Андрій Анатолійовича Кожем'якіна. Да, і від комітету, і від авторів – 4 хвилини.</p>
<p></p>
<p>10:44:22</p>
<p>КОЖЕМ’ЯКІН А.А.</p>
<p>Доброго дня, шановні колеги, шановний головуючий! Хочу представити вам проект постанови як співавтор, а також висловити позицію Комітету з питань молоді і спорту.</p>
<p>Проект постанови розроблений народними депутатами України членами Комітету з питань молоді і спорту, я їм за це дуже вдячний. Метою його є заборона в'їзду на територію іноземних держав російських і білоруських спортсменів та спортивних делегацій з метою недопущення їх до участі в міжнародних спортивних змаганнях. Європейські ігри у Польщі, які були проведені місяць назад, показали, що практика невидання віз представникам ворожих держав, вона працює. Тому ця постанова була якраз розроблена з метою їх недопуску от на досвіді Європейських ігор у Польщі.</p>
<p>Проектом пропонується ухвалити Звернення Верховної Ради України до лідерів та парламентів іноземних держав з пропозицією про заборону в'їзду на їхню територію російських і білоруських спортсменів, спортивних делегацій. Основними тезами проекту звернення Верховної Ради України, зокрема, наголошується на тому, що: перше – на Росії та Білорусі спорт є складовою державної пропаганди війни, більшість їхніх спортсменів є представниками силових структур і частина з них бере участь у бойових діях у загарбницькій війні проти України; друге – народні депутати України вважають помилковими пропозиції і недоречними Міжнародного олімпійського комітету щодо повернення росіян та білорусів до міжнародних змагань під нейтральним прапором. Верховна Рада України вважає, що перебування таких осіб на територіях інших держав загрожує стабільності та національній безпеці інших країн.</p>
<p>Верховна Рада України закликає лідерів та парламенти іноземних держав не допустити на їхню територію рашистів та білорусів, які, прикриваючись спортом, сповідують антилюдську пропаганду.</p>
<p>Комітет на своєму засіданні 26 червня розглянув проект і рекомендує Верховній Раді України прийняти проект постанови за основу і в цілому та схвалити зазначені звернення з врахуванням технічних і юридичних правок. Дякую за підтримку. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Шановні колеги, будь ласка, запишіться: два – за, два – проти щодо обговорення цього дуже важливого питання. Будь ласка.</p>
<p>Слово надається народному депутату України Ар’єву Володимиру Ігоровичу, фракція Політичної партії "Європейська Солідарність".</p>
<p></p>
<p>10:47:15</p>
<p>АР’ЄВ В.І.</p>
<p>Прошу передати слово Олексію Гончаренку.</p>
<p></p>
<p>ГОЛОВУЮЧИЙ. Будь ласка, Олексій Гончаренко.</p>
<p></p>
<p>10:47:24</p>
<p>ГОНЧАРЕНКО О.О.</p>
<p>Олексій Гончаренко, "Європейська Солідарність".</p>
<p>Шановні друзі, дуже важлива постанова, якою ми маємо поставити крапку на використанні спорту цим режимом Путіна. Ви бачили чудово, що всі диктаторські режими в історії: Гітлера, Муссоліні, всі нацисти, а зараз рашисти, дуже люблять використовувати спорт і спортсменів для пропаганди своєї людиноненависницької ідеології і ми бачимо це черговий раз.</p>
<p>Російські спортсмени ніякі не спортсмени, на жаль, деякі з них це взагалі вбивці, тому що це співробітники силових структур, ЦСКА, Динамо, інші, які вбивають сьогодні українців. Російський спорт це ніякий не спорт, в Росії не існує церкви як церкви, в Росії не існує спорту як спорту, в Росії не існує культури як культури, в Росії все це інструменти імперії, інструменти просування своїх інтересів, інструменти гібридної війни. Спочатку в них Пушкін – потім в них ракети. Спочатку в них Чайковський, на жаль, - потім в них ракети. Спочатку в них спортсмени Ісинбаєви, а потім це ракети. І ми маємо це пам’ятати.</p>
<p>Тож дуже правильне звернення, і дуже важливо, що ми звертаємося, бо, я бачу, що МОК не знаходить в собі сили прийняти правильне рішення, а хоче допустити під так званим нейтральним прапором так званих спортсменів. І оці "хорошие русские", "хорошие русские" – це ті, які штурмують Брянську область і знищують путінців і рашистів. Оце "хорошие русские". Інших "хороших русских" не існує.</p>
<p>Тому, друзі, звертаємось, щоб закрили просто кордон Франції для цих спортсменів, щоб якщо вони приїдуть, просто поцілували замок і пішли геть. Egalite, Fraternite, Liberte – це не просто слова, це гасло Франції. Звертаємось, щоби це виконувалось.</p>
<p></p>
<p>ГОЛОВУЮЧИЙ. Слово надається народному депутату України Задорожньому Миколі Миколайовичу, фракція політичної партії "Слуга народу".</p>
<p></p>
<p>10:49:37</p>
<p>ЗАДОРОЖНІЙ М.М.</p>
<p>Прошу передати слово олімпійському чемпіону Жану Беленюку.</p>
<p></p>
<p>ГОЛОВУЮЧИЙ. Будь ласка, Жан Венсанович. Будь ласка.</p>
<p><i>(Оплески)</i></p>
<p></p>
<p>10:49:52</p>
<p>БЕЛЕНЮК Ж.В.</p>
<p>Дякую, колеги. Сьогодні я хочу звернутися до вас із закликом щодо того, щоб ми підтримали цю важливу дійсно постанову, тому що рішення щодо допущення або недопущення російських спортсменів, які представляють, точніше, країну терористів, ще Міжнародним олімпійським комітетом не прийнято. І в нас є всі дієві важелі для того, щоб зробити все від нас необхідне задля того, щоб вони не були допущені до цих змагань. Тому що Міжнародний олімпійський комітет дискредитує себе цією політикою.</p>
<p>І хочу закликати вас, тому що, як показали Європейські ігри, це все ж таки дієвий важіль, який дав змогу не бути присутнім представникам Росії та Білорусії на цих змаганнях. Тому якщо ми зараз всі дружно проголосуємо, я впевнений, що це додасть потужності щодо проукраїнської позиції всередині Міжнародного олімпійського комітету, всередині тієї коаліції, яка сформувалася навколо нашої країни.</p>
<p>Слава Україні! Слава українському спорту! Дякую. <i> </i></p>
<p></p>
<p>ГОЛОВУЮЧИЙ. Героям слава!</p>
<p>Слово надається народному депутату України Абдулліну Олександру Рафкатовичу, фракція політичної партії "Всеукраїнське об'єднання "Батьківщина".</p>
<p>Іван Іванович Крулько, будь ласка.</p>
<p></p>
<p>10:51:09</p>
<p>КРУЛЬКО І.І.</p>
<p>Іван Крулько, фракція "Батьківщина".</p>
<p>Я хотів би подякувати за підготовку цього звернення головний комітет і автора Андрія Анатолійовича Кожем'якіна. Абсолютно правильно, щоб країни, які мають можливість регулювати питання в'їзду-виїзду на свою територію, просто не допускали російських і білоруських спортсменів на їхню територію. Це документ, який ми як парламент зобов'язані сьогодні приймати, причому я думаю, що буде одноголосно. Але я хотів би сказати іншу річ.</p>
<p>Російські і білоруські спортсмени, які дуже часто полюбляють говорити про те, що спорт поза політикою, спорт поза війною, насправді є інструментом в руках Путіна, для того щоб прикривати злочини, воєнні в тому числі, які вчиняє Путін, для того щоб показувати всередині псевдопатріотизм для російського одурманеного народу. Вони всі є кадровими співробітниками ФСБ, силових структур, Міністерства оборони, частина з них бере участь в збройній агресії російської федерації проти України.</p>
<p>Що треба робити? Я вам приведу один приклад. Не просто не треба допускати росіян і білорусів до міжнародних змагань, а треба вчинити так, як вчинила Міжнародна федерація біатлону і я мав честь як президент Федерації біатлону представляти Україну на конгресі, коли не просто прийняли рішення не допустити російських і білоруських спортсменів до участі в міжнародних стартах по біатлону, але призупинили членство федерацій Росії і білорусі в Міжнародній федерації біатлону. Таким чином вони навіть не мають права… І це залишається єдина міжнародна федерація з-поміж усіх міжнародних федерацій, яка прийняла таке рішення. Ось так треба діяти, для того щоб вони навіть не могли приїжджати на міжнародні конференції і форуми і впливати на прийняття рішень щодо допуску їхніх спортсменів на змагання.</p>
<p></p>
<p>ГОЛОВУЮЧИЙ. Дякую, шановні колеги. Всі виступили, хто бажав? Тоді переходимо до прийняття рішення.</p>
<p>Шановні колеги, будь ласка, підготуйтеся. Я ставлю пропозицію прийняти в цілому з необхідними техніко-юридичними поправками проект Постанови про звернення Верховної Ради України до лідерів та парламентів іноземних держав щодо обмеження в’їзду на їхню територію російським і білоруським спортсменам та спортивним делегаціям (реєстраційний номер проекту Постанови 9409).</p>
<p>Готові голосувати? Я прошу народних депутатів голосувати.</p>
<p></p>
<p>10:54:07</p>
<p>За-306</p>
<p>Рішення прийнято.</p>
<p>По фракціях покажіть, будь ласка.</p>
<p>Шановні колеги, наступне питання. Це 9554: проект Постанови про Звернення Верховної Ради України до парламентів та урядів демократичних держав світу, Міжнародного олімпійського комітету, міжнародних спортивних федерацій про засудження незаконної дискваліфікації Міжнародною федерацією фехтування української фехтувальниці, олімпійської чемпіонки, шестиразової чемпіонки світу, восьмиразової чемпіонки Європи Ольги Харлан.</p>
<p>Я ставлю пропозицію включити до порядку денного сесії цей проект постанови. Прошу народних депутатів голосувати.</p>
<p></p>
<p>10:54:56</p>
<p>За-303</p>
<p>Рішення прийнято.</p>
<p>Шановні колеги, є необхідність обговорювати, чи можемо… <i>(Шум у залі)</i> Артур Володимирович, давайте проголосуємо!</p>
<p>А є заперечення, щоб Геращенко дві хвилини виступила – і проголосували? Інші фракції не будуть… Ну, тоді давайте проголосуємо за скорочену процедуру. Давайте тоді, якщо так. Ну, немає – то немає.</p>
<p>Ставлю пропозицію розглянути це питання за скороченою процедурою. Прошу голосувати.</p>
<p></p>
<p>10:55:37</p>
<p>За-255</p>
<p>Рішення прийнято.</p>
<p>Тоді я запрошую голову Комітету з питань молоді та спорту Андрія Анатолійовича Кожем'якіна. 2 хвилини, будь ласка.</p>
<p></p>
<p>10:55:54</p>
<p>КОЖЕМ’ЯКІН А.А.</p>
<p>Шановні колеги, шановний головуючий, хочу представити проект постанови як співавтор, а також висловити позицію комітету щодо цього.</p>
<p>Проект постанови був розроблений народними депутатами України – членами Комітету з питань молоді і спорту за дорученням Голови Верховної Ради України Руслана Стефанчука. Проектом постанови пропонується ухвалити Звернення Верховної Ради до парламентів і урядів демократичних держав світу, Міжнародного олімпійського комітету, міжнародних спортивних федерацій про засудження незаконної дискваліфікації Міжнародною федерацією фехтування української фехтувальниці, олімпійської чемпіонки, шестиразової чемпіонки світу, восьмиразової чемпіонки Європи Ольги Харлан.</p>
<p>В проекті звернення, зокрема, наголошується на тому, що Верховна Рада України повністю підтримує її гідний вчинок, Ольги Харлан, і рішуче засуджує ганебне рішення Міжнародної федерації фехтування про дискваліфікацію української спортсменки та закликає Міжнародну федерацію фехтування зробити наступне. Перше, повністю скасувати дискваліфікацію Ольги Харлан та офіційно принести їй вибачення. Друге, притягнути до відповідальності всіх осіб, причетних до ухвалення рішення. Третє, пожиттєво дискваліфікувати російську спортсменку за провокативний вчинок, що суперечить олімпійському духу.</p>
<p>Головна правка, яка була внесена під час обговорення, наступна. Ольга Харлан намагалася показати всій міжнародній спортивній спільноті, що участь у міжнародних спортивних заходах представників країни-терориста, країни-агресора, яку очолює міжнародний злочинець Путін, ордер на арешт якого виданий міжнародним судом в Гаазі, злочини якого підтримує переважна більшість російських громадян, є аморальною і неприпустимою.</p>
<p>Колеги, хай горять спортсмени Росії і Білорусі в пеклі. Слава Україні!</p>
<p></p>
<p>ГОЛОВУЮЧИЙ. Шановні колеги, я прошу записатися: два – за, два – проти ті фракції чи групи, які хочуть обговорити. Будь ласка, прошу записатися.</p>
<p>В'ятрович Володимир Михайлович, фракція "Європейська солідарність".</p>
<p></p>
<p>10:58:19</p>
<p>В’ЯТРОВИЧ В.М.</p>
<p>Прошу передати Ірині Геращенко.</p>
<p></p>
<p>ГОЛОВУЮЧИЙ. Геращенко, будь ласка.</p>
<p></p>
<p>10:58:28</p>
<p>ГЕРАЩЕНКО І.В.</p>
<p>Шановні українці, мужня Ольга Харлан своїм гідним вчинком зробила для підтримки України більше ніж всі марафони, всі міністерства культури і міністерства молоді і спорту разом узяті. І, вибачте, будь ласка, в нас є прекрасні спортсмени, але немає нормального Міністерства молоді і спорту.</p>
<p>"Європейська Солідарність" подала постанову щодо звільнення з посади міністра, який незаконно ще й поєднує міністерську посаду з посадою Голови Національного олімпійського комітету. На жаль, профільний комітет не підтримав це рішення, хоча рано чи пізно ви будете змушені з ганьбою, як це трапилося з Міністром культури, зняти цього міністра, який нічого не робить на своїй посаді для захисту українського спорту, зі своєї посади. Так само, до речі, як це трапилося і з Головою СБУ Бакановим. До речі, а де Баканов? Говорять, що Баканов зараз став адвокатом в Полтаві. Баканов, який, до речі, відкривав ці кримінальні справи за пасквілями Шуфрича про те, що п'ятий Президент Порошенко почав контрнаступ по звільненню Донецької і Луганської областей. Шановний пане Порошенко, можливо, ви Баканова адвокатом собі візьміть по цій справі. Тому що справа і досі триває, справа і досі розслідується про те, що був у нас контрнаступ. І ось це і є ваша кадрова політика, коли ви набираєте людей без досвіду, тільки за принципом власної лояльності, і потім вони розвалюють насправді всі сфери, якими займаються.</p>
<p>Пан Гутцайт має так само, як весь уряд піти у відставку, тому що він не займається українським спортом. А пані Харлан наша подяка і велика вдячність. Дякуємо.</p>
<p></p>
<p>ГОЛОВУЮЧИЙ. Будь ласка, слово надається народному депутату України Чорному Дмитру Сергійовичу, фракція політичної фракції "Слуга народу".</p>
<p></p>
<p>11:00:23</p>
<p>ЧОРНИЙ Д.С.</p>
<p>Прошу передати слово Марії Мезенцевій.</p>
<p></p>
<p>ГОЛОВУЮЧИЙ. Будь ласка, Марія Сергіївна Мезенцева.</p>
<p></p>
<p>11:00:32</p>
<p>МЕЗЕНЦЕВА М.С.</p>
<p>Дякую, пане Голово.</p>
<p>Шановні колеги, а зараз я хочу сказати про досягнення і позитив. Слухаючи інших колег, таке враження, що "все пропало". Так от, пропало не все. Друзі, єдина організація міжнародна у світі, яка діяла на випередження, ще в червні звернулася до всіх міжнародних організацій, парламентських асамблей у світі, а це була резолюція ПАРЄ, з тим, щоб закликати не допускати білоруських і російських спортсменів на світову арену спорту, який в Росії перетворився світовою ареною в тому числі підтримки тероризму. Так от, 26 липня Міжнародний олімпійський комітет прийняв вагоме рішення: не надсилати жодних запрошень російським і білоруським спортсменам на змагання у 2024 році у Парижі.</p>
<p>Дійсно, Оля Харлан здійснила неймовірний крок дипломатичної боротьби, спортивної боротьби, вона в своєму спічі зазначила, що це було зроблено для кожного воїна, чоловіків і жінок, сил оборони, які сьогодні захищають Україну на полях бою. Вона ж захищала Україну і нашу честь гідно на полях спортивних.</p>
<p>Нагадаю, друзі, спочатку повномасштабної російської агресії міжнародний фехтувальний центр "Уніфехт" у моєму рідному в моєму рідному місті Харкові був розбомблений російськими ракетами, він зруйнований вщент. Не зважаючи на це, харківські фехтувальники, шпажисти, приймаючи участь у різних іграх на різних рівнях, здобули і золоті медалі.</p>
<p>Ми бажаємо натхнення, здоров'я і будемо робити все, щоб спорт в Україні жив. Бажаємо натхнення нашим спортсменам і вітаємо їх з перемогами. Колеги, підтримуємо. В особі Ольги Харлан таке ганебне рішення повинно бути скасовано. Слава Богу, вона може виступити в ...</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Нестор Іванович Шуфрич, платформа "За життя і мир".</p>
<p></p>
<p>11:02:45</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Прошу передати слово вельмишановному народному депутату Михайлу Папієву.</p>
<p></p>
<p>ГОЛОВУЮЧИЙ. Будь ласка.</p>
<p></p>
<p>11:03:04</p>
<p>ПАПІЄВ М.М.</p>
<p>Шановні народні депутати України, шановні колеги, місяць тому Ольга Харлан була відома всьому світові як видатна спортсменка, як чемпіонка Олімпійських ігор, шестиразова чемпіонка світ, восьмиразова чемпіонка Європи. І от зараз світ пізнав Ольгу Харлан як патріота України. І вона сьогодні позитиву принесла для України набагато більше, ніж, ну скажемо образно, всі народні депутати разом взяті для просування позиції України. І нам треба сьогодні, щоб і Верховна Рада разом із Збройними Силами України, разом із Ольгою Харлан зробила свій внесок в наступну перемогу України.</p>
<p>Шановні колеги, от мені подобається зараз позиція Міжнародного олімпійського комітету, який, не зважаючи на те, що Міжнародна федерація фехтування дискваліфікацію провела Ольги Харлан, Міжнародний олімпійський комітет через день видав їй ліцензію на участь в олімпійських іграх. Тобто нам сьогодні треба звернутися до всіх урядів країн, до парламентів країн з тим, щоб весь світ засудив незаконну дискваліфікацію Ольги Харлан. Це буде позиція Верховної Ради України, це буде наш внесок у просування українського спорту і в перемогу над Росією.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Кириленко Іван Григорович, фракція "Батьківщина".</p>
<p>Іване Івановичу, будь ласка, слово вам. Крулько Іван Іванович.</p>
<p></p>
<p>11:04:49</p>
<p>КРУЛЬКО І.І.</p>
<p>Іван Крулько, фракція "Батьківщина". Деколи хвилинна мовчанка більш красномовна від тисячі слів. І мовчання гідне Ольги Харлан після виграного нею матчу від так званої російської спортсменки, її гідна поведінка, коли вона не хотіла подати руку представниці країни-агресора, воно було важливіше ніж багато заяв, які робляться з різного роду трибун.</p>
<p>І я пригадую, шановні колеги, як у цьому залі на наступний день після цього вчинку Ольги Харлан зал стоячи їй аплодував за те, що вона продемонструвала, що українці не тільки не будуть здаватися, але українці не будуть толерувати жодного представника країни-агресора, поки Росія веде цю загарбницьку війну і поки не понесла повну відповідальність за ті всі військові злочини, які вчиняються в Україні.</p>
<p>Далі відбулися події, які дійсно, на які, очевидно, Ольга могла очікувати – її дискваліфікація. Але це не зупинило її від того, щоб показати свою позицію патріотизму і гідності. І, безумовно, що наша задача як парламенту України домогтися, щоб ця незаконна дискваліфікація стосовно Ольги Харлан була знята.</p>
<p>Так, на сьогоднішній день вони відмінили правило рукостискань після матчу, але все одно дискваліфікація двомісячна діє стосовно Ольги Харлан. І я вважаю, що справою честі і нашої гідності буде відновити повністю в правах нашу олімпійську чемпіонку Ольгу Харлан і в такий спосіб подякувати їй за те, що вона Україну продемонструвала як незламну державу, яка не здається і яка буде перемагати, і…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення цього питання. Переходимо до прийняття рішення. Прошу приготуватися народних депутатів.</p>
<p>Я ставлю пропозицію прийняти в цілому з урахуванням пропозицій комітету та необхідними техніко-юридичними поправками проект Постанови про Звернення Верховної Ради України до парламентів та урядів демократичних держав світу, Міжнародного олімпійського комітету, міжнародних спортивних федерацій про засудження незаконної дискваліфікації Міжнародною федерацією фехтування української фехтувальниці, олімпійської чемпіонки, шестиразової чемпіонки світу, восьмиразової чемпіонки Європи Ольги Харлан (реєстраційний номер 9554).</p>
<p>Готові голосувати? Прошу народних депутатів голосувати.</p>
<p></p>
<p>11:07:52</p>
<p>За-320</p>
<p>Рішення прийнято.</p>
<p>Дякую, колеги. Йдемо далі.</p>
<p>Наступний законопроект 6529, це друге читання. У нас буде тільки дві хвилини виступу від фракції "ЄС" і дві хвилини виступу від фракції "Батьківщина", і голосуємо. Поправки колеги не будуть ставити.</p>
<p>Данило Олександрович, займіть своє місце. А, не буде, так? Добре. Тільки дві хвилини від фракції "Батьківщина" чи ви теж? Будете, так?</p>
<p>Крулько Іван Іванович. Іван Іванович Крулько – 2 хвилини, і голосуємо. Будь ласка.</p>
<p>Одну секундочку, 6529 – це проект Закону про внесення змін до Податкового кодексу України та інших законодавчих актів України щодо застосування спеціальних економічних та інших обмежувальних заходів (санкцій).</p>
<p>Будь ласка, Крулько Іван Іванович.</p>
<p></p>
<p>11:08:23</p>
<p>КРУЛЬКО І.І.</p>
<p>Іван Крулько, фракція "Батьківщина".</p>
<p>Ми уважно розглянули цей законопроект, який підготовлений до другого читання, і стосується внесення змін до Податкового кодексу та інших законів стосовно застосування спеціальних економічних та інших обмежувальних заходів (санкцій).</p>
<p>Дійсно, до другого читання цей законопроект трошки видозмінився в кращу сторону, я би хотів сказати. Саме тому фракція "Батьківщина" прийняла рішення його підтримати. Але в той же час я хотів би звернутися до наступного. Питання санкцій як обмежувального заходу – це є одним із наріжних засобів для забезпечення нашої національної безпеки, це є в тому числі частина нашої оборони проти Російської Федерації як загарбника і окупанта. Тому всі ті компанії, які працюють в Україні, які мають відношення до Росії, до Російської Федерації, продовжують вести бізнес в Росії, підтримуючи таким чином країну-окупанта і сплачуючи туди податки, вони неодмінно повинні бути під санкціями з боку України. Вони не можуть в Україні вести таку ж саму діяльність, до якої вони звикли. Вони не мають права заробляти тут кошти. Вони не можуть здійснювати ту діяльність, яка, по суті, підриває основи національної безпеки України.</p>
<p>З огляду на всі ці речі, і навіть незважаючи на те, що окремі питання і поправки, які подавала "Батьківщина", деякі не були враховані, які мали значення для цього законопроекту, але в загальному цей законопроект треба підтримати і, дійсно, зробити все можливе, щоб російському бізнесу або тому бізнесу, який хоче працювати в Росії, не було місця в Україні і вони були під санкціями.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, колеги.</p>
<p>Переходимо до прийняття рішення. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Податкового кодексу України та інших законодавчих актів України щодо застосування спеціальних економічних та інших обмежувальних заходів (санкцій) (реєстраційний номер проекту 6529).</p>
<p>Готові голосувати? Я прошу народних депутатів голосувати.</p>
<p></p>
<p>11:11:17</p>
<p>За-303</p>
<p>Рішення прийнято. Закон прийнятий в цілому. Вітаю, колеги.</p>
<p>Шановні колеги, наступний законопроект, ми домовилися, без обговорення. Але відповідно до статей 50, 96 Регламенту Верховної Ради України до мене з листом звернулися керівники депутатських фракцій і груп щодо необхідності невідкладного розгляду проекту Закону про внесення змін до Кодексу України про адміністративні правопорушення щодо удосконалення порядку притягнення до відповідальності осіб, уповноважених на виконання функцій держави або місцевого самоврядування (реєстраційний номер 9587), альтернативних до нього законопроектів 9587-1, 9587-2, 9587-д та незаперечення щодо застосування процедури аd hoc. Про необхідність невідкладного розгляду цього питання було ухвалено відповідне рішення Погоджувальною радою депутатських фракцій і груп. Також на засіданні Погоджувальної ради ми домовилися розглянути це питання без обговорення. Тому переходимо до прийняття рішень.</p>
<p>Я ставлю на голосування пропозицію про включення до порядку денного сесії проекту Закону (реєстраційний номер 9587) про внесення змін до Кодексу України про адміністративні правопорушення щодо удосконалення порядку притягнення до відповідальності осіб, уповноважених на виконання функцій держави або місцевого самоврядування та альтернативних до нього законопроектів за реєстраційним номером 9587-1, 9587-2, 9587-д. Прошу голосувати.</p>
<p></p>
<p>11:12:49</p>
<p>За-314</p>
<p>Рішення прийнято.</p>
<p>Я ставлю на голосування пропозицію про визначення невідкладним законопроекту (реєстраційний номер 9587) про внесення змін до Кодексу України про адміністративні правопорушення щодо удосконалення порядку притягнення до відповідальності осіб, уповноважених на виконання функцій держави або місцевого самоврядування та альтернативних до нього законопроектів за реєстраційним номером 9587-1, 9587-2, 9587-д, скорочення строків внесення альтернативних законопроектів до початку розгляду питання та їх розгляд сьогодні на засіданні.</p>
<p>Будь ласка, прошу голосувати за цю пропозицію.</p>
<p></p>
<p>11:13:37</p>
<p>За-313</p>
<p>Рішення прийнято.</p>
<p>Третє. Я ставлю на голосування для прийняття за основу проект Закону (реєстраційний номер 9587-д) про внесення змін до Кодексу України про адміністративні правопорушення та інших законів України щодо удосконалення порядку притягнення до відповідальності осіб, уповноважених на виконання функцій держави або місцевого самоврядування та з доопрацюванням його положень, відповідно до частини першої статті 116 Регламенту Верховної Ради України. Прошу народних депутатів голосувати.</p>
<p></p>
<p>11:14:20</p>
<p>За-313</p>
<p>Рішення прийнято.</p>
<p>І останнє, шановні колеги. Я ставлю пропозицію скоротити строки подачі поправок і пропозицій до другого читання щодо прийнятого тільки що за основу законопроекту 9587-д. Прошу народних депутатів голосувати.</p>
<p></p>
<p>11:14:51</p>
<p>За-252</p>
<p>Рішення прийнято.</p>
<p>Зараз, одну секундочку, бо... Так, я в попередньому рішенні озвучив 116-у, ваше невміння слухати змушує мене сумніватися, тому, будь ласка, слухайте уважно, так, все озвучено було. Дякую, колеги.</p>
<p>Йдемо далі. Наступний законопроект, це буде з обговоренням. Це 9314, це проект Закону про внесення змін до статті 615 Кримінального процесуального кодексу України щодо особливостей обчислення строків досудового розслідування в умовах воєнного стану. А також альтернативні до нього: 9314-1, 9314-2, 9314-3 і 9314-д.</p>
<p>Я ставлю пропозицію включити ці законопроекти до порядку денного сесії. Прошу народних депутатів голосувати.</p>
<p></p>
<p>11:15:51</p>
<p>За-299</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>11:16:11</p>
<p>За-251</p>
<p>Рішення прийнято.</p>
<p>Шановні колеги, будь ласка, давайте запишемось: два – за, два – проти і голосуємо. Прошу записатись: два – за, два – проти, і після цього голосуємо. Прошу, не розходьтесь далеко. Прошу, записуйтесь.</p>
<p>Будь ласка, слово надається Кубіву Степану Івановичу, фракція "Європейська Солідарність".</p>
<p></p>
<p>11:16:44</p>
<p>КУБІВ С.І.</p>
<p>Шановний пане Голово, слово прошу передати Алєксєєву Сергію.</p>
<p></p>
<p>ГОЛОВУЮЧИЙ. Будь ласка, Сергій Алєксєєв.</p>
<p></p>
<p>11:16:53</p>
<p>АЛЄКСЄЄВ С.О.</p>
<p>Шановні колеги, ми повністю розуміємо та підтримуємо ідею включення обчислення строків досудового розслідування в кримінальних провадженнях стосовно воєнних злочинів, злочинів геноциду, де особі ще не повідомлено про підозру. Це правильний крок, який відображає міжнародний досвід та усвідомлення, що розслідування таких глибоких та важких злочинів може тривати роками і після завершення війни на Україні. Проте є дещо дискусійне питання щодо інших злочинів, де пропонується даним законопроектом строки обчислювати протягом 30 місяців, що стосується злочинів, які зареєстровані після 24 лютого, тобто після початку повномасштабного вторгнення.</p>
<p>Тому ми в першому читанні будемо підтримувати цей законопроект, а до другого читання будемо продовжувати дискусію, адже на більшості територій України повністю працює правоохоронна інфраструктура, судова система щодо доцільності таких великих строків.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, слово надається народній депутатці Гринчук Оксані Анатоліївні, фракція політичної партії "Слуга народу".</p>
<p></p>
<p>11:18:05</p>
<p>ГРИНЧУК О.А.</p>
<p>Прошу передати слово Юлії Яцик.</p>
<p></p>
<p>ГОЛОВУЮЧИЙ. Будь ласка, пані Юлія Яцик.</p>
<p></p>
<p>11:18:13</p>
<p>ЯЦИК Ю.Г.</p>
<p>Дякую. Шановні колеги, хочу вам нагадати, що навесні минулого року ми вже приймали низку законопроектів, які стосувалися зупинення строку досудового розслідування у кримінальних провадженнях, відомості щодо яких внесено в ЄРДР до 24 лютого. На сьогодні у провадженні правоохоронних органів перебуває понад півтора мільйона кримінальних справ, з них 60 тисяч у провадженні СБУ, а 30 тисяч у провадженні ДБР. Це стосується і військових злочинів, і загальних злочинів.</p>
<p>На сьогодні досудове розслідування у кримінальних провадженнях, у кримінальних справах значно ускладнено у зв'язку з умовами, в яких знаходиться наша держава. Більша частина цих злочинів вчинена на тимчасово окупованих територіях, в зонах ведення активних бойових дій. Є певні складнощі з допитом свідків, які виїхали, з оглядом місця події і таке інше. Тому на сьогодні за змістом доопрацьованого законопроекту ми пропонуємо не обчислювати строки досудового розслідування у воєнних злочинах, а це справи геноциду, це справи порушення звичаїв війни, застосування зброї масового знищення і таке інше.</p>
<p>А також пропонуємо збільшити строки досудового розслідування, визначені у статті 219 і 615 Кримінального процесуального кодексу, до 30 місяців. Це викликано, як я зазначила, об'єктивними причинами, і незалежно від того, чи здійснюється досудове розслідування на території, яка прилягає до зони бойових дій, чи в іншій території, воєнний стан у нас запроваджений по всій території держави, це особливий правовий режим, тому він повинен поширюватися в тому числі і на правоохоронні органи, на їх діяльність.</p>
<p>Прошу підтримати цей законопроект, доопрацьований комітетом.</p>
<p></p>
<p>ГОЛОВУЮЧИЙ. Будь ласка, я так розумію, Сергій Володимирович Власенко замість Дубеля, фракція "Батьківщина".</p>
<p>Потім Арешонков і потім Мамка. І голосуємо.</p>
<p>Будь ласка.</p>
<p></p>
<p>11:20:29</p>
<p>ВЛАСЕНКО С.В.</p>
<p>Дякую, пане Голово. Фракція "Батьківщина" підтримає цей законопроект, але я хотів сказати трошки про інше. Звичайно, можна весь час давати правоохоронним органам можливість продовжувати строки, робити ці строки більшими і так далі, і так далі. Але, напевно, ми як парламент повинні подивитися на причину цієї проблеми і прийняти закони, які цю причину усувають. Попередня виступаюча сказала про те, що, там, на всій території однакові умови і тому повинні бути однакові строки. Строки звичайно повинні бути однакові, але умови всюди різні. Це перше.</p>
<p>По-друге, ну точно не можна порівнювати умови в Запорізькій області і, при всій повазі, в Тернопільській, Львівській чи Закарпатській областях. І вони для роботи правоохоронних органів різні. І точно вводиться воєнний стан не для того просто, щоб продовжувати строки для здійснення кримінальних проваджень. Але, я ще раз підкреслюю, ми розуміємо нагальну необхідність прийняття цього закону. Але при цьому я би хотів підняти інше питання.</p>
<p>Колеги, я думаю, що нам, напевно, треба вже думати про запровадження воєнної юстиції. І тоді воєнна юстиція, яка буде спеціалізована на воєнних злочинах, яка буде спеціалізована на спеціальних провадженнях, напевно, вона зможе більш ефективно і якісно розслідувати ці справи, вчиняти превентивні дії по превенції правопорушень у військовій сфері. Можливо, нам треба говорити, що на воєнний час нам треба відновлювати військові трибунали. Але це велика політична дискусія, яку ми повинні розпочати в українському парламенті замість того, щоб кожен раз лоскутно щось потрошечки, по пів норми міняти і робити якісь речі, які можуть викликати певні сумніви щодо легітимності мети і щодо ефективності їх використання в подальшому.</p>
<p>Тому ми в "Батьківщині" за системний підхід до реформування правоохоронних органів і створення умов ефективного розслідування кримінальних проваджень.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Арешонков Володимир Юрійович. Будь ласка.</p>
<p></p>
<p>11:22:40</p>
<p>АРЕШОНКОВ В.Ю.</p>
<p>Шановний пане головуючий, шановні колеги, дійсно, законопроект надзвичайно важливий, викликав дуже бурхливе обговорення. Брали участь в цьому як правоохоронці, так і представники громадських організацій. Дійшли згоди непростої. Тим не менш, абсолютно праві ті, хто говорить про те, що незважаючи на те, що є воєнний стан, незважаючи на певні кадрової якісь проблеми, розслідування і весь процес досудового розслідування має проводитись якісно, тобто з правоохоронців ніхто не знімає вимоги до того, щоб чесно, прозоро і справедливо проводити розслідування, а не використовувати аргумент, що у нас зараз якісь особливості, які впливають на їх роботу.</p>
<p>З іншого боку, ми всі погодилися з тим, що важливі розслідування, які пов'язані з тематикою війни: воєнні злочини, злочини проти людяності – повинні розслідуватись, не враховуючи ніякі строки. Тому що це зло має бути покарано і після завершення воєнного стану, і всі мають понести покарання, хто вчиняв злочини на території нашої держави. Тому в цьому ми теж підтримали наші правоохоронні органи.</p>
<p>Враховуючи все, ми, депутатська група "Довіра", підтримуємо цей законопроект, будемо голосувати. Але я хотів би окремо висловити слова на підтримку пана Власенка, який тільки що згадав про військову юстицію, військову прокуратуру, військові суди. Ми давно і якісно, професійно вели дискусію на цю тему. Ми враховуємо міжнародний досвід, це потрібно запроваджувати.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Григорій Миколайович Мамка. І після цього переходимо до голосування. Будь ласка, Григорій Миколайович.</p>
<p></p>
<p>11:24:45</p>
<p>МАМКА Г.М.</p>
<p>Шановні колеги, хочу звернути вашу увагу, що в цьому законопроекті не йде мова в першому пункті, про який кажуть колеги, що необхідно виправити між першим і другим читанням, щодо продовження термінів. Цей законопроект каже: враховувати чи не враховувати терміни воєнного стану до строків досудового розслідування.</p>
<p>Хочу звернути увагу, що ми вже проголосували закон про те, що всі кримінальні провадження, де немає підозр, до початку війни з Російською Федерацією, вони не враховуються в строки слідства.</p>
<p>Пройшло 18 місяців, і правоохоронні органи, дійсно, ініціювали зробити терміни, не враховувати воєнний стан. Комітет шість разів збирався, провів комітет, напрацював доопрацьований законопроект і просить продовжити тільки на рік. Прошу підтримати…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення цього надзвичайно важливого законодавчого проекту. Я прошу підготуватися до голосування.</p>
<p>Шановні колеги, я буду ставити за основу, потім була пропозиція в цілому, але вона не була сприйнята, тому ми тільки скоротимо строки, якщо наберемо за основу. Тому я ставлю пропозицію прийняти за основу проект Закону про внесення змін до Кримінального процесуального кодексу України щодо особливостей обчислення строків досудового розслідування в умовах воєнного стану (реєстраційний номер 9314-д).</p>
<p>Готові голосувати? Я прошу народних депутатів голосувати.</p>
<p></p>
<p>11:26:43</p>
<p>За-285</p>
<p>Рішення прийнято.</p>
<p>Шановні колеги, я ставлю пропозицію скоротити наполовину строки подачі пропозицій і поправок для підготовки до другого читання законопроекту 9314-д. Прошу народних депутатів голосувати.</p>
<p></p>
<p>11:27:16</p>
<p>За-251</p>
<p>Рішення прийнято.</p>
<p>Дякую, шановні колеги. Йдемо далі. Наступний законопроект 6447 – це проект Закону про внесення змін та доповнень до Цивільного кодексу України, спрямованих на розширення кола об’єктів цивільних прав. Ми домовилися так, три хвилини Власенко і голосуємо, тому, будь ласка, далеко не розходьтеся.</p>
<p>Сергій Володимирович, три хвилини. А, Іван Романович Калаур, я прошу зайняти місце.</p>
<p></p>
<p>11:27:40</p>
<p>ВЛАСЕНКО С.В.</p>
<p>Дякую, пане Голово. Насправді законопроект, здавалося би, дуже простий і дуже зрозумілий – щодо розширення кола об'єктів цивільних прав і додавання туди питань, пов'язаних із цифровими речами. Але, на жаль, цей законопроект – це яскравий приклад не зовсім професійної підготовки законопроектів в Верховній Раді України. Тобто закон, на жаль, записаний в такий спосіб, що він скоріше залишає більше питань, ніж відповідей. І ці питання будуть заважати в його правозастосуванні.</p>
<p>Тому фракція "Батьківщина", не заперечуючи ідею цього законопроекту, не може його підтримати, тому що, на жаль, це знову-таки точкове вирішення певних питань, яке, я не знаю, наскільки воно актуальне під час війни. Відтак фракція "Батьківщини" не буде підтримувати цей законопроект в другому читанні. Ми робили спробу його поправити, але, на жаль, доля наших поправок була така сама, як у нас були поправки, пам'ятаєте, коли ви створювали оператора, який управляв газотранспортною системою? Коли ми 4 роки тому вам говорили, як це треба зробити, ви нам розповідали, які ми всі старі, нічого не розуміємо, а ви всі нові політики і ви краще за нас розумієте, а через 4 роки повернулися і прийняли все, що ми говорили вам 4 роки тому, просто втративши 4 роки. Тому я ще раз кажу, цей законопроект не настільки концептуальний, він не настільки впливає на правовідносини, які існують в суспільстві, але все одно будь-який законопроект треба формулювати, мені здається, більш фахово і більш якісно.</p>
<p>А я би хотів повернутися до тієї ідеї, яку я висловив у попередньому своєму виступі. Колеги, нам треба в парламенті повертатися від латання дірок до вирішення стратегічних питань законотворчого регулювання. У сфері компетенцій Комітету правової політики, це і питання, пов'язані і з нормальним функціонуванням судової системи, це і питання зі змінами в Процесуальні кодекси. Напевне нам треба як парламенту сконцентруватися більше на цих питаннях. І ми все-таки в "Батьківщині" очікуємо позицію влади, яка пов'язана із структурною, системною пропозицією по тому, щоб система судоустрою стала більш доступною для громадян, більш ефективною і надавала можливість розглядати спори в розумні строки. Тому ми не будемо підтримувати цей законопроект.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Коротко позиція комітету і голосуємо. Шановні колеги, приготуйтеся, голосуємо.</p>
<p></p>
<p>11:30:32</p>
<p>КАЛАУР І.Р.</p>
<p>Дякую. Шановний пане Голово, я хочу сказати, що цей законопроект – це перший крок на розвиток суспільних відносини, які пов'язані із розвитком цифрових технологій. Адже розвиток цифрових технологій та цифрового середовища не тільки забезпечують швидкий доступ до інформації та її обміну, але і створили можливість для створення благ, які мають вартісну оцінку і здатні задовольняти інтереси фізичних та юридичних осіб.</p>
<p>Цей законопроект – це перша цеглина для розбудови правового поля, обігу цифрового контенту, віртуальних активів та інших цифрових благ, які можуть бути створені у майбутньому.</p>
<p>Я прошу колег підтримати цей законопроект для того, щоб далі розвивалася цивілістична наука, ми в подальшому змогли формувати якісне законодавство, яке забезпечить майновий оборот тих благ, що створюється, і існує в цифровому середовищі.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, ми завершили обговорення законопроекту. Переходимо до прийняття рішень.</p>
<p>Шановні колеги, переходимо до прийняття рішень. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін та доповнень до Цивільного кодексу України, спрямованих на розширення кола об'єктів цивільних прав, реєстраційний номер законопроекту 6447.</p>
<p>Готові голосувати? Я прошу народних депутатів голосувати.</p>
<p></p>
<p>11:32:12</p>
<p>За-271</p>
<p>Рішення прийнято. Закон прийнято в цілому.</p>
<p>Наступний законопроект 6576. Ми теж домовилися: 3 хвилини – Власенко, 3 хвилини – Климпуш-Цинцадзе, і голосуємо. А, не буде, так? Добре. Тоді тільки 3 хвилини – Власенко? Все, не будете. Можемо одразу голосувати?</p>
<p>Іванно Орестівно, 3 хвилини і голосуємо.</p>
<p></p>
<p>11:32:38</p>
<p>КЛИМПУШ-ЦИНЦАДЗЕ І.О.</p>
<p>Дякую. Колеги, дійсно, ми зараз з вами розглядаємо в другому читанні євроінтеграційний законопроект, мета якого зумовлена тим, що потрібно змоделювати правові регулювання з цивільно-правових відносин між виконавцем і споживачем – надання цифрового контенту або цифрової послуги на підставі договору. І це добре, що ми приводимо в цій частині своє законодавство до європейського.</p>
<p>Насамперед хотіла б подякувати головному комітету за те, що після кількох ітерацій повернулися до розгляду цього законопроекту і врахували зауваження євроінтеграційного комітету. Хотілося б, щоправда, щоб це було відображено і в загальному висновку цього комітету, а не тільки написано про те, що, мовляв, врахували зауваження юридичного департаменту.</p>
<p>Однак, колеги, хотіла б зауважити наступне, що в законопроекті є велика кількість посилань на Закон про захист споживачів. Але колізія тут полягає в тому, що новий Закон про захист споживачів набирає чинності лише через рік або після закінчення дії військового стану, а цей законопроект, який ми зараз розглядаємо і будемо за нього голосувати, мав би набрати чинності вже через пів року після його опублікування. Тому буде, очевидно, проблема з тим, наскільки коректно буде працювати цей закон, який є, безумовно, потрібним.</p>
<p>Я закликаю всіх колег підтримати, власне, голосуванням ці зміни і одночасно закликати колег із профільних комітетів так само дієво і ефективно взаємодіяти з Комітетом з питань інтеграції України до Європейського Союзу для того, щоб ми могли спільно пишатися нашим спільним результатом, коли ми враховуємо максимально положення і директив, і регламентів і справді наближаємо наше законодавство до європейського.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, дякую за обговорення. Переходимо до прийняття рішення. Я, будь ласка, прошу приготуватися.</p>
<p>Я ставлю пропозицію прийняти в другому читанні та в цілому з необхідними техніко-юридичними поправками проект Закону про цифровий контент та цифрові послуги (реєстраційний номер 6576). Прошу народних депутатів голосувати.</p>
<p></p>
<p>11:35:30</p>
<p>За-277</p>
<p>Рішення прийнято. Закон прийнятий в цілому. Вітаю, колеги.</p>
<p>Наступний, наступний законопроект 8257. Це теж друге читання. Ми домовились так: 3 хвилини – Цимбалюк Михайло Михайлович, і ми голосуємо.</p>
<p>А я запрошую Сергія Володимировича Мандзія за трибуну.</p>
<p>Будь ласка, Михайло Михайлович Цимбалюк, 3 хвилини і голосуємо.</p>
<p></p>
<p>11:35:54</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Шановні колеги, насправді законопроект за номером 8257-д є важливий в плані розмежування повноважень системи цивільного захисту нашої держави, питання надання гуманітарної допомоги за кордон державою Україна і одночасно повністю врегульовує систему надання і підтримки тих сил і засобів, які прибувають у нашу державу для ліквідації наслідків надзвичайних ситуацій.</p>
<p>Моя правка стосувалася надання безоплатного харчування ліцеїстам ліцеїв цивільного захисту. Але я хотів би подякувати голові комітету і доповідачу за те, що ми найшли спільну думку і ця формула чи ця правка ввійде в інший законопроект, тому що ця пропозиція не лягає в тіло цього законопроекту за номером 8257.</p>
<p>Ще декілька важливих речей, що цим законом, зважаючи на ситуацію, чітко розділено щодо резервів: оперативний, відомчий, регіональний, місцевий. Тобто чітко вказано, які органи місцевої державної влади за яку ділянку роботи несуть відповідальність. І ще також цим законопроектом встановлена методика визначення номенклатури та обсягів матеріальних резервів, які затверджують МВС, до структуру якого входить Державна служба надзвичайних ситуацій. Однозначно, потрібно голосувати "за" в цілому для того, щоб він якнайшвидше, цей законопроект, став законом.</p>
<p>І ще, шановні колеги, користуючись нагодою, я хотів би вчергове подякувати тим мужнім чоловікам і жінкам, які служать в Державній службі з надзвичайних ситуацій і першими реагують на ті виклики і ракетних обстрілів, бомбових ударів, які сьогодні надає, на жаль, по нашій території рашистська Росія. Це ті люди, які перші приходять на допомогу і також відчувають ці удари. Низький уклін їм, фахівцям служби з надзвичайних ситуацій. І наше завдання як законодавчого органу – робити все для того, щоб вони і їхні родини були достойно захищені, а їхня праця була достойно оцінена. Голосуємо "за".</p>
<p>Дякую.</p>
<p></p>
<p>ГОЛОВУЮЧИЙ. Дякую, Михайло Михайлович.</p>
<p>Шановні колеги, переходимо до прийняття рішення. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Кодексу цивільного захисту України щодо матеріально-технічного забезпечення заходів у сфері цивільного захисту (реєстраційний номер 8257).</p>
<p>Готові голосувати? Прошу народних депутатів голосувати.</p>
<p></p>
<p>11:39:39</p>
<p>За-276</p>
<p>Рішення прийнято. Закон прийнятий в цілому. Дякую, колеги.</p>
<p>Йдемо далі. Наступний законопроект (це перше читання) 9024 і альтернативні до нього: 9024-1, 9024-д. Це проект Закону про мінімальні запаси нафти та нафтопродуктів.</p>
<p>Я ставлю пропозицію включити ці названі законопроекти до порядку денного сесії. Прошу голосувати.</p>
<p></p>
<p>11:40:15</p>
<p>За-282</p>
<p>Рішення прийнято.</p>
<p>Я ставлю пропозицію розглянути ці законопроекти за скороченою процедурою. Прошу голосувати.</p>
<p></p>
<p>11:40:34</p>
<p>За-242</p>
<p>Рішення прийнято.</p>
<p>Шановні колеги, два – за, два – проти? Чи можемо голосувати одразу? Тоді два – за, два – проти, запишіться, шановні колеги.</p>
<p>Два виступаючих записалося. Будь ласка, В'ятрович Володимир Михайлович, "Європейська солідарність".</p>
<p></p>
<p>11:41:07</p>
<p>В’ЯТРОВИЧ В.М.</p>
<p>Прошу надати слово Олексію Гончаренку.</p>
<p></p>
<p>ГОЛОВУЮЧИЙ. Будь ласка, Олексій Гончаренко.</p>
<p></p>
<p>11:41:28</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Шановні друзі, законопроект, який має на меті добрі речі, але в ньому є суттєві недоліки, і він буде потребувати суттєвого доопрацювання до другого читання, на що я хочу звернути вашу увагу.</p>
<p>По-перше, щоб ми не створили ситуацію монополізації ринку пального. В Україні цього вже достатньо, монополій різноманітних, і наше завдання – боротися з ними, а не створювати нові. Щоб не вийшло так, що коли ми вимагаємо певний запас пального для тих, хто займається безпосередньо продажем, щоб ще раз ми не віддали це в руки великих. Бо ми на словах боремося з олігархами і розповідаємо про це, а на ділі приймаємо закони, які збільшують саме долю великих гравців на тому чи іншому ринку, і таким чином ми і створюємо олігархів. Справжня боротьба з олігархами – це боротьба з монополіями і з корупцією, оце це є реальність. Все інше – це балачки. Це треба розуміти.</p>
<p>Друге. Суттєвий недолік. Цей законопроект пропонує, що під час воєнного стану і протягом шести місяців після нього дозволяється зберігати запаси виключно у сусідів України, які є членами Енергетичного Співтовариства.</p>
<p>Друзі, що це означає, що в Угорщині, яка торгує сьогодні російською нафтою, займається російською нафтою, можна буде зберігати, а в Литві, Латвії, Естонії, які є друзями України, які підтримують Україну всюди, на кожному кроці, не можна. Однозначно, це буде розглянуто як недружній крок, однозначно, це треба буде виправляти, якщо зараз цей законопроект буде прийнятий в першому читанні, але це дуже важливо.</p>
<p>Маємо поважати тих наших справжніх друзів, які стоять поруч з Україною і стоять до кінця. Тож: ачу – Литві, палдієс – Латвії, айтя – Естонії, і ми маємо пам'ятати про наших справжніх друзів.</p>
<p>Дякую.</p>
<p></p>
<p>ГОЛОВУЮЧИЙ. Дякую. Будь ласка, Цимбалюк Михайло Михайлович, фракція "Батьківщина".</p>
<p></p>
<p>11:43:35</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Прошу передати слово колезі по фракції Олексію Кучеренку. Пане Голово.</p>
<p></p>
<p>ГОЛОВУЮЧИЙ. Будь ласка, да, передайте.</p>
<p></p>
<p>11:43:46</p>
<p>КУЧЕРЕНКО О.Ю.</p>
<p>Дякую, пане Голово. Ви передали мені слово, я вам дуже вдячний.</p>
<p>Шановні колеги! Олексій Кучеренко, фракція "Батьківщина". Дякую, пане Михайло.</p>
<p>Ну, по-перше, колеги, звертаю вашу увагу, сьогодні вночі вчергове була атакована нафтобаза на Рівненщині. Це яскрава ознака того, що ворог чітко буде робити удари і збирається це робити по нашому енергетичному комплексу і по нафтобазам. В цьому плані цей законопроект, безумовно, прогресивний, мета прогресивна, і фракція "Батьківщина" буде його підтримувати в першому читанні.</p>
<p>Але звертаю вагу увагу на цілу низку дуже важливих речей. По-перше, на жаль, дуже непрофесійно була підготовлена перша версія цього законопроекту від уряду. Не хочу зайвий раз критикувати уряд, але, будь ласка, колеги. працюйте більш ефективніше, 15 сторінок зауважень – це суттєво.</p>
<p>По-друге, є позитивним, що цей страховий запас, дійсно, створюється без залучення бюджетних коштів, але постає питання: а за чий рахунок буде ця дія, а хто врешті-решт заплатить? Зрозуміло, що це витрати постачальників і це відобразиться на ціні на пальне для споживача. В цьому плані, безумовно, в першу чергу додаткове навантаження і місія на Антимонопольний комітет, який має забезпечити повну конкуренцію прозору і не допустити змови, і не допустити підвищення цін для споживача.</p>
<p>Ці та інші зауваження нами будуть доопрацьовані на друге читання, ми будемо дуже ретельно доопрацьовувати, щоб цей законопроект і закон потенційний спрацював на суспільство, а не на олігархів. Дякую.</p>
<p></p>
<p>ГОЛОВУЮЧИЙ. Шановні колеги, будь ласка, ще Герус – одна хвилина, і голосуємо. Прошу запросіть народних депутатів до зали.</p>
<p>Андрію Михайловичу, будь ласка.</p>
<p></p>
<p>11:45:59</p>
<p>ГЕРУС А.М.</p>
<p>Шановні колеги, 17 жовтня 1973 року розпочалась велика нафтова криза, і поки що найбільша в історії нафтова криза, розпочалась вона тоді, коли країни ОПЕК, а також Сирія і Єгипет відмовились поставляти нафту тим країнам, які були союзниками Ізраїлю, тобто це США і це країни Західної Європи, які підтримували Ізраїль в ході жовтневої війни.</p>
<p>За цей рік ціна нафти виросла в 4 рази, а в багатьох країнах був фізичний дефіцит на заправках нафтопродуктів. Західні країни після цього почали розробляти інструменти і механізми, як можна застрахуватись від таких ситуацій. І сьогодні в США і у всіх країнах Євросоюзу діють принципи обов’язкових мінімальних запасів нафти і нафтопродуктів. Тому я прошу, щоб ми також підтримали це в першому читанні, доопрацювали до другого, але прийняли ці норми, які сьогодні діють в Західному світі і в країнах Євросоюзу.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, будь ласка, приготуйтесь до голосування. Я ставлю пропозицію прийняти за основу проект Закону про мінімальні запаси нафти та нафтопродуктів.</p>
<p>Готові голосувати? Реєстраційний номер 9024-д. Прошу народних депутатів голосувати.</p>
<p></p>
<p>11:47:44</p>
<p>За-285</p>
<p>Рішення прийнято.</p>
<p>Дякую, колеги. Йдемо далі. Наступний законопроект, друзі, це 8139. Це проект Закону про внесення змін до Митного кодексу України щодо підтримки діяльності з охорони людського життя на морі відповідно до міжнародних договорів України. Ми домовилися таким чином, що буде одна поправка Гончаренка, одна поправка Южаніної на підтвердження.</p>
<p>Олексію Олексійовичу, ви будете ставити на підтвердження чи свою? Гончаренку включіть, будь ласка.</p>
<p></p>
<p>11:48:17</p>
<p>ГОНЧАРЕНКО О.О.</p>
<p>Так, я буду ставити свою правку на врахування, правка номер 15, будь ласка.</p>
<p></p>
<p>ГОЛОВУЮЧИЙ. Будь ласка. Обнуліть, будь ласка. Олексію Олексійовичу, будь ласка.</p>
<p></p>
<p>11:48:35</p>
<p>ГОНЧАРЕНКО О.О.</p>
<p>Дякую. Шановні друзі, важливий насправді закон і важлива правка, яка дозволить нам внести в нього ті зміни, які зроблять цей закон трішки сильнішим.</p>
<p>Але я хочу сказати зараз дуже важливу річ про те, як Верховна Рада може виконувати свою функцію, свою роботу, коли вчора ми тут, у Верховній Раді, підняли питання про те, що нам необхідно, щоб Кабінет Міністрів виконував рішення парламенту і ті закони, які ми приймаємо, і от зараз цей закон будемо приймати в другому читанні, щоб все це було не декларація, а закони, і після того, як ми тут, у Верховній Раді, я виступав з трибуни і говорив про те, що ми маємо негайно, щоб Кабмін розблокував питання доплати військовослужбовцям і прийняв підзаконний акт, то одразу ввечері відбулося позачергове засідання уряду, на якому він нарешті прийняв те, що мав прийняти давним-давно.</p>
<p>То ж, друзі, давайте далі добиватися, щоб виконавча влада пам'ятала, що…</p>
<p></p>
<p>ГОЛОВУЮЧИЙ. Олексію Олексійовичу, ви вимагаєте поставити на голосування чи просто хвилину?.. Не треба, добре. Дякую.</p>
<p>І, будь ласка, тоді Южаніна Ніна Петрівна, одна поправка. Назвіть номер.</p>
<p></p>
<p>11:49:51</p>
<p>ЮЖАНІНА Н.П.</p>
<p>Номер три. Шановні колеги, це внесення змін до Митного кодексу і відповідно звільнення від сплати ввізного мита всіх товарів, які пов'язані з пошуково-рятувальними роботами, з метою виконання міжнародних договорів і призначені виключно для проведення операцій з пошуку і рятування людей.</p>
<p>У мене запитання. Скажіть, будь ласка, чому такий малий строк дії цієї норми – тільки до 1 січня 2024 року? Це що, разова операція буде, чи це якась особлива поставка? Це перше питання.</p>
<p>Насправді цей закон треба підтримувати, тому що голові комітету, мабуть, вдалося утриматися від того, щоб напхати в цей проект закону різних там речей непотрібних. Але поясніть оцю важливу річ: чому так обмежено, на декілька місяців тільки буде діяти ця норма?</p>
<p></p>
<p>ГОЛОВУЮЧИЙ. Будь ласка, позиція комітету по 3 поправці.</p>
<p></p>
<p>11:50:54</p>
<p>ГЕТМАНЦЕВ Д.О.</p>
<p>Дякую. Власне, строк дії цієї норми, він обговорювався. Так, дійсно, мова йде про разову поставку цього судна. І, дійсно, це компромісний варіант між Міністерством фінансів і між Міністерством інфраструктури, які погодили саме таку норму, яка дозволить завезти відповідний корабель без сплати податків.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, отже, 3 поправка авторства Гетманцева Данила Олександровича, вона комітетом врахована. Водночас Южаніна ставить цю поправку на підтвердження.</p>
<p>Шановні колеги, займіть свої місця. Я ставлю 3 поправку на підтвердження. Прошу голосувати.</p>
<p>Стоп! Ви не ставите, Ніна Петрівна? А, вам пояснили. Тоді непотрібно. Тоді переходимо до прийняття рішення. Ніна Петрівна не наполягаєте, ще раз, ні? Добре. Дякую.</p>
<p>Тоді переходимо до прийняття рішення. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Митного кодексу України щодо підтримки діяльності з охорони людського життя на морі відповідно до міжнародних договорів України (реєстраційний номер 8139-д).</p>
<p>Готові голосувати? Я прошу народних депутатів голосувати.</p>
<p></p>
<p>11:52:33</p>
<p>За-296</p>
<p>Рішення прийнято. Закон прийнятий в цілому. Вітаю, колеги!</p>
<p>Наступний законопроект - 8176. Це проект Закону про внесення змін до статті 197 Податкового кодексу України щодо підтримки діяльності з охорони людського життя на морі відповідно до міжнародних договорів України. Це друге читання. Шановні колеги, будуть тільки шість поправок на підтвердження. Тому, будь ласка, не розходьтеся, і після цього голосуємо за законопроект в цілому.</p>
<p>Була така домовленість: 3 хвилини – Юлія Володимирівна Тимошенко, і вона ставить поправки 7, 8, 11, а потім поправки 9, 12 і 26 ставить фракція "Європейська солідарність", 3 хвилини – теж Ніна Петрівна і теж три поправки. Зрозумів.</p>
<p>Почнемо. Юлія Володимирівна Тимошенко, 3 хвилини і три поправки на підтвердження.</p>
<p></p>
<p>11:53:24</p>
<p>ТИМОШЕНКО Ю.В.</p>
<p>Шановні колеги, це вже, чесно кажучи, переходить всі межі. Я хочу, щоб ви прочитали, про що у нас закончик 8176-д. Це внесення змін до Податкового кодексу України щодо підтримки діяльності з охорони людського життя на морі відповідно до міжнародних договорів.</p>
<p>Я хочу запитати, а звідки взагалі з'явилася в цьому прекрасному гуманному законі ціла низка правок про гральний бізнес? Я хочу запитати, у нас що гральний бізнес сьогодні – це головний сенс і зміст роботи парламенту? Я буду ставити і прошу поставити на голосування правки 7, 8 і 11 на підтвердження, але в той же час я хочу запитати у цього залу, скажіть, ви, дійсно, погоджуєтеся з тим, щоб під прикриттям взагалі боротьби за людське життя на морі ви протягували правки по гральному бізнесу? Це що параметри і це, власне кажучи, стандарти роботи вашого парламенту?</p>
<p>Скажіть, будь ласка, чому ви вставили правку номер 7, яка виключає букмекерів з числа організаторів азартних ігор, та маніпулюєте термінами "азартні ігри з використанням гральних автоматів" та "організація та проведення азартних ігор у залах гральних автоматів"? По суті цієї правки букмекери та гральні автомати більше не будуть вважатися азартними іграми.</p>
<p>Я хочу запитати, це, дійсно, сьогодні цей зал готовий іти на такі маніпуляції? Я дуже прошу зараз всіх в залі не голосувати за підтвердження цих правок, тому що ви станете просто співучасниками того, що в Законі про захист людського життя на морі ви будете протягувати правки для грального бізнесу. Якщо ці правки прекрасні, гарні, чудові, такі, які потрібні країні, та нема питань, вносьте окремим законопроектом, окремо розглядайте, окремо аналізуйте, а не прикривайте захистом життя людей на морі правки про гральний бізнес.</p>
<p>І я дуже прошу вас зараз оце голосування якраз і вважати тестом, практично тест для цієї Верховної Ради, хто у нас тут гральний бізнес лобіює. І давайте подивимося це поіменно. Було би дуже-дуже цікаво і народу України подивитися. Замість додаткових грошей на лікування поранених - правки про гральний бізнес, які приховані в законі. Не…</p>
<p></p>
<p>ГОЛОВУЮЧИЙ. Позиція комітету по цих поправках, будь ласка.</p>
<p></p>
<p>11:56:33</p>
<p>ГЕТМАНЦЕВ Д.О.</p>
<p>От я вам зараз поясню, що таке маніпуляції і я вам поясню, що таке підміна понять. На сьогодні в діючому Податковому кодексі онлайн-казино не обкладається податком з обороту, тим податком, яким обкладаються всі інші види грального бізнесу: і букмекери обкладаються, і лотереї, і всі інші. А онлайн-казино ні, онлайн-казино ні. І це дуже мило і зворушливо чути від тієї людини, від тієї фракції, яка чи не кожного разу наполягає на грошах для військових, коли вони, захищаючи гральний бізнес, намагаються уникнути його оподаткування. І зараз дійсно це буде тест, і зараз дійсно це голосування покаже, хто лобіює гральний бізнес, а хто ні. А хто лобіює 1,5 мільярда до державного бюджету додаткових грошей на військових.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, будь ласка, спокійніше.</p>
<p>Шановні колеги, 7 і 8 поправки, правильно?</p>
<p>Я ставлю 7 поправку на підтвердження. Вона комітетом була врахована. Зараз, одну секундочку, я подивлюся, як вона була врахована. Одну секундочку.</p>
<p>Шановні колеги, 7 поправка Железняка була врахована комітетом. Юлія Володимирівна Тимошенко ставить цю поправку на підтвердження. Прошу народних депутатів голосувати.</p>
<p></p>
<p>11:58:23</p>
<p>За-241</p>
<p>Рішення прийнято.</p>
<p>8 поправка. Теж Юлія Володимирівна ставить на підтвердження. Це поправка Железняка, вона комітетом врахована. Юлія Володимирівна просить поставити це рішення комітету на підтвердження. Прошу голосувати.</p>
<p></p>
<p>11:58:49</p>
<p>За-253</p>
<p>Рішення прийнято.</p>
<p>Юліє Володимирівно, 11-у ставити? Не ставимо. Добре. Дякую.</p>
<p>Йдемо далі. І після цього Ніна Петрівна Южаніна – теж 3 хвилини, і три поправки ставимо. Це поправки 9, 12 і 26.</p>
<p>Будь ласка, Ніна Петрівна Южаніна.</p>
<p></p>
<p>11:59:10</p>
<p>ЮЖАНІНА Н.П.</p>
<p>Шановні колеги, я, справді, хочу, щоб ми зараз збавили градус напруги і послухали не те, що сказав щойно з трибуни голова комітету, я вам зачитаю зараз із документу.</p>
<p>Справді, 3 роки оці люди не бачили, що два терміни йдуть врозріз. Термін із основного закону, який вже 3 роки працює, і терміни в Податковому кодексі. Але оскільки 3 роки ці люди дозволяли не сплачувати податки і взагалі не контролювали азартні ігри, і про це ви знаєте з усіх ЗМІ, із роботи ТСК, ці три людини крали у армії гроші, а зараз заявляють якийсь там, кидають спічі в зал, сором було.</p>
<p>Отже, стаття 2 Закону про державне регулювання азартних ігор включає серед усіх видів ігор п'ять видів: організація та проведення азартних ігор у гральних закладах казино. Другий вид – організація та проведення азартних ігор у казино в мережах Інтернет. Що ми маємо, яке ми маємо визначення об'єкту оподаткування у Податковому кодексі? Таке: дохід операторів, отриманий від букмекерської діяльності, азартних ігор (у тому числі казино).</p>
<p>Далі йдемо. Ставки податку на прибуток. Читаємо: 18 відсотків від доходу, отриманого від букмекерської діяльності, азартних ігор (у тому числі казино).</p>
<p>Таким чином, всі діючі положення Податкового кодексу охоплюють оподаткування казино як більш ширше поняття, що відповідно до базового закону, справді, поділяються на два підвиди, але в Податковому кодексі більш ширше охоплює: і гральні заклади, які проводяться на місці в житлових приміщеннях і нежитлових, або казино в мережі інтернет.</p>
<p>Тому заяви, які щойно пролунали, – це абсолютна безграмотність і якраз маніпулювання вашою думкою, шановні колеги. Не піддавайтеся на це! Тому що насправді на комітеті обговорювалося для уникнення цієї неоднозначності, але згадайте, будь ласка, я ж тільки що сказала, три роки вони цього не бачили, три роки ніхто нічого не платив, вони зараз хочуть замінити ці терміни. Це означає, що всі організатори азартних ігор дуже просто зможуть у суді досягти рішення про те, що вони не повинні були платити всі три роки. До речі, до сих пір якраз онлайн-казино так ніхто і не навчився контролювати, бо всі їхні платформи відкриті за межами України.</p>
<p>І ще довідково вам скажу. А як же тоді в Законі про фінмон немає цього визначення, і Закон про фінмон не приведений у відповідність? То це як ви тоді зможете пояснити? Ганьба вам за такі пояснення!</p>
<p>Я вважаю, що цим рішенням ви дасте можливість не заплатити...</p>
<p></p>
<p>ГОЛОВУЮЧИЙ. Будь ласка, позиція комітету, тільки без емоцій.</p>
<p></p>
<p>12:02:19</p>
<p>ГЕТМАНЦЕВ Д.О.</p>
<p>Давайте я вам трошки нагадаю історію грального ринку в Україні, і що було до нас, і що при нас. До нас всі вулиці наших міст майоріли незаконними гральними закладами, і бюджет не отримував ні копійки від них. А зараз, на сьогодні по пів мільярда в місяць іде на армію, по пів мільярда в місяць іде на армію, і поки що не йде від онлайн-казино. А ця правка, яка погоджена в тексті повністю з Мінфіном, з податковою, вона якраз і про те, аби вони сплачували гроші до казино... вибачте, до бюджету і армія отримувала ці гроші. А ті люди, які проти того, щоб гроші від грального бізнесу йшли на армію, я не знаю, що взагалі роблять в цьому залі.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, я ставлю 9 поправку авторства Железняка, вона врахована комітетом. Южаніна просить поставити цю поправку на… це рішення на підтвердження. Я ставлю 9 поправку на підтвердження. Прошу голосувати.</p>
<p></p>
<p>12:03:39</p>
<p>За-250</p>
<p>Рішення прийнято.</p>
<p>Я ставлю 12 поправку. 12 поправка авторства Железняка, вона комітетом врахована. Водночас Южаніна просить поставити таке рішення на підтвердження. Прошу голосувати.</p>
<p></p>
<p>12:04:06</p>
<p>За-251</p>
<p>Рішення прийнято.</p>
<p>По фракціях, будь ласка.</p>
<p>І завершальна поправка 26. Одну секундочку, зараз я її знайду. 26 поправка авторства Железняка, вона теж комітетом врахована. Южаніна просить поставити таке рішення на підтвердження. Ставлю 26 поправку на підтвердження. Прошу голосувати.</p>
<p></p>
<p>12:04:39</p>
<p>За-252</p>
<p>Рішення прийнято.</p>
<p>Переходимо до прийняття закону… Що? Ну, ми про це не говорили, друзі. <i>(Шум у залі)</i> Ні, дивіться, ви теж багато що сказали, але в нас є домовленості. 3 поправка Гетманцева. Хто буде по 3 поправці? Геращенко – 3 поправка. Це вже завершальна, колеги, а після цього перейдемо? Добре, дякую.</p>
<p></p>
<p>12:05:07</p>
<p>ГЕРАЩЕНКО І.В.</p>
<p>Шановні колеги, в 3 поправці якраз йдеться про зміну назви закону. І ми чуємо, що тут треба його змінити, цей закон, на Закон про казино.</p>
<p>Ми повністю підтримуємо пана Гетманцева, який говорить, що чоловікам, які проти Збройних Сил України, немає що робити в цій залі. І хочемо нагадати тим, в кого склероз, що саме пан Гетманцев 21 лютого 2022 року заявив, що "Європейська солідарність", яка вимагала 54 мільярди з казино, з доріг, перекласти на Збройні Сили України, кричав, що це популізм. Так-от, вам давно немає що робити в цій сесійній залі.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, позиція по 3 правці. Будь ласка.</p>
<p></p>
<p>12:05:48</p>
<p>ГЕТМАНЦЕВ Д.О.</p>
<p>Дякую. По змісту не буду. Хочу нагадати, що 21 лютого як і до 21 лютого так і після 21 лютого одна з цих фракцій, від якої зараз виступала колега, займалася популізмом. І це, власне, професійне заняття цієї фракції. А той закон, який підтримували ми, я хочу нагадати народним депутатам, був погоджений з Міністерством оборони, був погоджений з Мінфіном і виділяв гроші на армію. Не популізм, а реальні гроші, які були в бюджеті, і не займалися політиканством перед вторгненням, а займалися розбудовою армії, і розбудовою держави займалися. Не те, що ви робили всі п'ять років до нас.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, я ставлю 3 поправку, вона авторства Гетманцева, на врахування. Це просить поставити Геращенко.</p>
<p>Прошу голосувати за 3 поправку. І після цього переходимо до голосування закону в цілому. 3 поправка, прошу голосувати.</p>
<p></p>
<p>12:07:04</p>
<p>За-248</p>
<p>Рішення прийнято.</p>
<p>Шановні колеги, переходимо нарешті до прийняття закону в цілому. Я ніколи не думав, що Закон про підтримку діяльності з охорони людського життя на морі стільки визве емоцій.</p>
<p>Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до статті 197 Податкового кодексу України щодо підтримки діяльності з охорони людського життя на морі відповідно до міжнародних договорів України (реєстраційний номер 8176).</p>
<p>Прошу народних депутатів голосувати. Ще раз нагадую, це прийняття в другому читанні та в цілому з необхідними техніко-юридичними поправками. Прошу голосувати.</p>
<p></p>
<p>12:07:58</p>
<p>За-266</p>
<p>Рішення прийнято. Закон прийнятий в цілому.</p>
<p>По фракціях покажіть, будь ласка.</p>
<p>З процедури? Хто, Євтушок? Будь ласка, тільки з процедури, Сергій Миколайович, бо виключу.</p>
<p></p>
<p>12:08:17</p>
<p>ЄВТУШОК С.М.</p>
<p>Руслан Олексійович! Сергій Євтушок, фракція "Батьківщина". Я хочу звернутися прямо до вас, пане Голово Верховної Ради, адже законопроект, який щойно ми розглядали, дійсно, стосувався людського життя на морі. І відповісти шановному чи не шановному голові Комітету з податкової політики, який зараз розповідав, де Юлії Тимошенко місце або Ірини Геращенко. Нехай краще подумає і подбає за своє місце, бо йому малий і середній бізнес…</p>
<p></p>
<p>ГОЛОВУЮЧИЙ. Сергій Миколайович, все, виключіть мікрофон. Це не з процедури, Сергій Миколайович. Я вас люблю, поважаю, але з процедури – це по Регламенту.</p>
<p>Шановні колеги! Шановні колеги, йдемо далі. Шановні колеги, дивіться, для того, щоб такого не було, давайте проголосуємо 9153 і перестанемо говорити про 116-у.</p>
<p>Йдемо далі, шановні колеги. 9315. Я запрошую першого заступника голови Комітету з питань фінансів, податкової та митної політики Железняка Ярослава Івановича. Це проект Закону про внесення змін до Митного кодексу України та інших законів України щодо протидії незаконному обігу тютюнових виробів, це друге читання.</p>
<p>Ми домовилися таким чином: буде 3 хвилини, бере Гончаренко Олексій Олексійович замість своїх поправок, Южаніна бере 3 хвилини і ставить чотири поправки, і все. Так? Хто ще? Одну секундочку. І Юлія Володимирівна ще буде брати. Да? Добре. На підтвердження.</p>
<p>Юлія Володимирівна, можна буде попросити перелік на підтвердження, щоб я вже підготувався?</p>
<p>Будь ласка, шановні колеги, почнемо з виступів. Давайте, Гончаренко Олексій Олексійович – 3 хвилини.</p>
<p>Гончаренко Олексій Олексійович – 3 хвилини.</p>
<p></p>
<p>12:10:07</p>
<p>ГОНЧАРЕНКО О.О.</p>
<p>Дякую. Олексій Гончаренко. Шановні друзі, звертаю вашу увагу на наступне. Цей законопроект говорить про те, і в пояснювальній записці сказано, що від нелегального обігу тютюну держава втрачає податкові надходження щорічно в обсязі 22 мільярди гривень. Ще раз, 22 мільярди гривень – колосальні кошти. Нам треба терміново приводити це до ладу, тому що нам є куди витрачати державні кошти, і це саме головне – це військовослужбовці, це зарплати, це доплати.</p>
<p>Я вітаю те, і це перемога наша, парламенту добилися і після того, я вчора виступав з трибуни і казав, що якщо уряд терміново і негайно не розблокує питання виплат військовослужбовцям, а саме сплати бойових прикордонникам, нацгвардійцям і взагалі системі МВС, які вони не отримали в липні за червень, якщо він не б розблокує виплати по Закону про відпустки військовослужбовцям, а там також є доплати строковикам, курсантам, обмежено придатним виведеним поза штат, не придатним з переоглядом виведеним поза штат, інструкторам навчальних центрів, пораненим після важких поранень, полоненим, безвісти зниклим, і Кабінет Міністрів не зробив вчасно зміни до відповідної постанови абсолютно з незрозумілих причин. І тільки після того, як у Верховній Раді це питання було піднято, після того, як я з трибуни Верховної Ради сказав, що буду блокувати роботу і Верховної Ради, і вимагати відставки Кабінету Міністрів України за їхню недбалість, нехлюйство, тому що не можна плювати на тих, хто сьогодні захищає державу, тільки після цього вчора ввечері позачергово зібрався Кабінет Міністрів для розгляду саме цього питання і нарешті його вирішив. Причому, що дуже важливо, і це наша спільна перемога, що за законом, співавтором якого я є, ці доплати отримають строковики, курсанти, обмежено придатні, виведені поза штат, непридатні з переоглядом виведеним поза штат, інструктори навчальних центрів одразу за два місяці – і за червень, і за липень. Отримати вони їх мають протягом серпня місяця, до кінця цього місяця. Далі слідкую за цим. Не дамо кинути наших героїв і ми максимально маємо направляти всі кошти туди.</p>
<p>Але сьогодні є ще одне питання. Після того, як була відмінена тридцятка всім, дуже гостро стоїть питання, ну звичайно, дуже правильно б її повернути, що так і не вирішено, на жаль, гостро стоїть питання повернення середньої зарплати тим, хто пішов мобілізованими, сьогодні отримує набагато менше. Вимагаю розглянути і цей мій законопроект. Працюємо на військових.</p>
<p></p>
<p>ГОЛОВУЮЧИЙ. Дякую.</p>
<p>Далі, будь ласка, Юліє Володимирівно, ви будете на підтвердження ставити? Юліє Володимирівно, ви на підтвердження будете ставити? Ну то це пізніше, бо в нас ще є поправки на врахування. А, 3 хвилини виступ буде? Да?</p>
<p>Добре, давайте я поки розберусь. Южаніна, ви 3 хвилини, Ніно Петрівно, і чотири поправки будуть на врахування чи на підтвердження?</p>
<p>Добре, давайте спочатку 3 хвилини виступ.</p>
<p></p>
<p>12:13:46</p>
<p>ЮЖАНІНА Н.П.</p>
<p>Шановні колеги, у нас зараз є як би можливість прийняти два рішення. Я просто думаю, щоб ми відповідально віднеслись саме не з якихось політичних міркувань чи з якихось амбіцій, якоїсь кар’єри, а просто зрозуміли, що наповнення бюджету з власних надходжень і платежів, які робить бізнес, це найголовніше на сьогоднішній день. Що треба зробити для того, щоб побороти оцю ситуацію з виробництвом, нелегальним виробництвом і присутністю по всій Україні, особливо в Києві, нелегально вироблених тютюнових виробів з позначкою Duty Free?</p>
<p>Ми вже розібрались і ТСК розібралась, що це не означає, що ці насправді цигарки виробляються, тут політично закидають на якусь одну фабрику, насправді таких нелегальних виробництв десятки в Україні. Жоден правоохоронний орган не працює з ними, і чомусь навіть присутні тут колеги з ТСК вирішили піти іншим шляхом. Жати насправді на правоохоронні органи неможливо, бо вони ж у нас контролюють митницю, і про це заявив міністр фінансів, всі контролюють повністю митницю, тоді давайте щось придумаємо, обернемося в повітрі. І це ноу-хау, яке придумали, воно взагалі не дає ніякого позитиву, тому що заборонити продаж в пунктах пропуску автомобільних… Лише цигарки вітчизняного виробництва, яких туди постачається нуль, нуль! Ось у мене в руках офіційна довідка, яка надана митною службою. Я взяла дані за 2022 рік, за 2021-й і за 2023-й. В 2022 році – 0,3 відсотка від всіх проданих цигарок в Duty Free, в 2023-му – взагалі нуль.</p>
<p>Звісно, тоді виходить, що якщо говорити, що ТСК зібрало дані про те, що велику кількість пробивають на одну людину цих цигарок, що, очевидно, схема, ніхто там не купує стільки цигарок, то тоді вони, виходить, всі імпортного виробництва, це імпортні цигарки, ввезені в Україну. І перше рішення комітету було заборонити в Duty Free продавати цигарки і ввезені в Україну, і вітчизняного виробництва. Воно теж невірне.</p>
<p>Але зараз вирішили: ні, лобізм тут передусім, і в пункті пропуску, і виробників іноземних ми дозволимо продавати тільки іноземного виробництва з нормою в одні руки, а вітчизняного взагалі заборонимо, тобто ніщо. Я пропоную в своїх поправках дати в бюджет додатково кошти, а це означає, що нехай продають вагони, але зі сплатою акцизу і ПДВ в цих магазинах. І цю систему треба запустити. Саме цього стосується…</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Ніно Петрівно, можна я попрошу вас, скажіть, поправки які будете ставити на врахування, а які на підтвердження, щоб я їх почав ставити. Почнемо з тих, які на врахування. Які, номери мені назвіть.</p>
<p></p>
<p>12:17:03</p>
<p>ЮЖАНІНА Н.П.</p>
<p>Поправка номер 2, яка дає в бюджет до кінця року…</p>
<p></p>
<p>ГОЛОВУЮЧИЙ. Я прошу номери тільки. У вас було 3 хвилин висловитися з приводу цього. Номери, 2-а – це на врахування. А на підтвердження?</p>
<p></p>
<p>ЮЖАНІНА Н.П. 2-а, 8-а.</p>
<p></p>
<p>ГОЛОВУЮЧИЙ. 2-а, 8-а. Далі.</p>
<p></p>
<p>ЮЖАНІНА Н.П. Зараз ще... 19-а.</p>
<p></p>
<p>ГОЛОВУЮЧИЙ. 19-а. Зараз я подивлюся. 2-а, 8-а. 8-а – це ваша і 19-а – це ваша, так? І яка ще ваша буде?</p>
<p></p>
<p>ЮЖАНІНА Н.П. 33-я.</p>
<p></p>
<p>ГОЛОВУЮЧИЙ. І 33-я. Це тих чотири поправки ваших, які ми ставимо на врахування?</p>
<p></p>
<p>ЮЖАНІНА Н.П. На врахування, да.</p>
<p></p>
<p>ГОЛОВУЮЧИЙ. Але я надаю спочатку слово представнику від комітету. Будь ласка, Ярослав Іванович, по цих поправках.</p>
<p></p>
<p>12:17:50</p>
<p>ЖЕЛЕЗНЯК Я.І.</p>
<p>Шановна Ніна Петрівна, щодо спочатку суті правки, а потім суті закону. Я слабо розумію, як правка номер 2 може принести хоч 1 гривню в бюджет, тому що ця правка про зміну назви законопроекту на одну букву. Можливо, якось інакшим способом, але так ми поки гроші в бюджет не зберемо.</p>
<p>Тепер щодо законопроекту і суті. Шановні колеги, я дуже просто поясню. Є схема – схема на 10 мільярдів, - коли замість Duty Free цигарки залишаються на базарах України. Це схема декількох виробників, які її запровадили і роблять. А потім ми маємо отаку статистику, коли на один чек купують 30 пачок цигарок, які ніколи не бачили Duty Free. І давайте не будемо захищати магазини Duty Free, яких аж 14 штук в Україні, а давайте закриємо схему на 10 мільярдів.</p>
<p>Дякую.</p>
<p></p>
<p>ГОЛОВУЮЧИЙ. Ярослав Іванович, ну, я ж просив не називати людей, ну, як ви так? Ви ж досвідчений парламентар. Доводиться давати право на репліку.</p>
<p>Будь ласка, Ніна Петрівна, право на репліку. Все по-чесному.</p>
<p></p>
<p>12:19:01</p>
<p>ЮЖАНІНА Н.П.</p>
<p>Дуже прошу подивитися колегу, цей проект закону про внесення змін в Митний кодекс. А для того, щоб зібрати податки в бюджет, треба прийняти другу поправку, яка говорить, що це зміни в Митний і Податковий кодекс. І Податковий кодекс! Більшої безграмотності, ніж зараз говорить людина з трибуни, я ще не чула. Говорить, що одне слово… Та це одне слово – ключове! Зміни в Митний кодекс. А мені потрібні зміни в Податковий кодекс, для того щоб зібрати 688 мільйонів до кінця року. І це ви відмовляєте армії в додаткових надходженнях.</p>
<p>Тому те, що ви зараз говорите, про якісь схеми, 10 мільярдів, це ще до вас повернеться згодом, на жаль. Але ми втрачаємо час і не даємо можливості посилювати нашу армію додатковими надходженнями. Це перш за все, що ми мали зробити. Тому, на жаль, якщо ви не розумієтесь, то хоча би не робіть такі ляпи.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішень по цих чотирьох поправках. І так, поправка 2 авторства Южаніної і Павленка. Вона комітетом відхилена. Ніна Петрівна Южаніна ставить таке… свою поправку на врахування. Прошу голосувати за 2 поправку.</p>
<p></p>
<p>12:20:36</p>
<p>За-72</p>
<p>Рішення не прийнято.</p>
<p>8 поправка теж Ніни Петрівни Южаніної, вона комітетом відхилена. Зараз, секундочку, я перевірю. Там, по-моєму, якась була… 8 поправка, одну секундочку, да, вона комітетом відхилена. Авторства Южаніної і Павленка. Аргументи сторін ви почули. Ніна Петрівна ставить 8 поправку на врахування. Прошу голосувати.</p>
<p></p>
<p>12:21:20</p>
<p>За-52</p>
<p>Рішення не прийнято.</p>
<p>19 поправка авторства Южаніної. Комітетом відхилена. Аргументи ви почули. Южаніна ставить цю поправку на врахування. Прошу голосувати.</p>
<p></p>
<p>12:21:48</p>
<p>За-52</p>
<p>Рішення не прийнято.</p>
<p>33 поправка теж авторства Ніни Петрівни Южаніної. Вона комітетом відхилена. Ніна Петрівна просить поставити цю поправку на врахування. Ставлю 33 поправку на врахування. Прошу голосувати.</p>
<p></p>
<p>12:22:20</p>
<p>За-48</p>
<p>Рішення не прийнято.</p>
<p>Шановні колеги, далі у нас… Ніна Петрівна, у вас все, чотири поправки поставили. Все, так? Ми ж говорили, тільки чотири поправки. Все.</p>
<p>Ні, секундочку, у нас є ще від Юлії Володимирівни. 3 хвилини – виступ і чотири поправки ви поставите на підтвердження. Це поправки 4, 5, 6, 7. І 57 поправка буде ставитися Шкрум. І після цього голосуємо закон в цілому.</p>
<p>Будь ласка, Юлія Володимирівна.</p>
<p></p>
<p>12:22:52</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина". Шановні друзі, про що цей законопроект, я думаю, ви всі розумієте. Частина виробників тютюнових виробів в Україні проводила через Duty Free безакцизний потік товарів. Дорогі друзі, це злочин, причому злочин очевидний.</p>
<p>У мене три запитання. Перше, чому цим злочином не займалися компетентні силові структури і не займаються? Власне кажучи, якщо є ухиляння від оподаткування з використанням магазинів Duty Free, це означає, що БЕБ, я не знаю, там, ДБР, хто там ще, податкова, всі інші зобов'язані були вже давно порушити кримінальну справу і припинити цей злочин. Він не припинений. Мені говорять, що не припинений тому, що силовики беруть хабарі і вони не припиняють це. Тоді я нагадую, що в нас є НАБУ, є САП, є Антикорупційний суд, і якщо силовики там і в долі, і в справі, так притягніть їх до відповідальності. Це з розумно буде. Ні, не притягують до відповідальності, не зупиняють обіг через Duty Free, тому що там, ну дійсно від цього дуже багато заробляють.</p>
<p>Що тепер вони роблять? Вони тепер приймають закон, яким для українських виробників забороняють реалізовувати свої товари через Duty Free, а іноземним компаніям дозволяють. Ну скажіть, будь ласка, ну в чому тут логіка? Може хоч хтось пояснити, що якщо ви не можете впоратися з потоком "чорного" товару, безакцизного через duty free, так поміняйте своїх силовиків, які беруть хабарі і в цьому приймають співучасть. А чого ви караєте тих виробників українських, які не користувалися цим Duty Free? А ви їх теж караєте, ви їм забороняєте це робити навіть якщо у них зловживань не було. І іноземні компанії зараз будуть мати преференції, тому що їм дозволяє цей закон торгувати через Duty Free, але з обмеженнями, а українським виробникам не дозволяють.</p>
<p>Наша пропозиція дуже проста: не підтверджувати правку 4, яка насправді вводить цю нерівність, але насправді зробіть щось одне – або і іноземним виробникам і українським забороніть торгівлю через Duty Free, і це буде логічно, або примусьте ваших силовиків працювати і тоді і іноземним виробникам робіть право торгувати з обмеженнями, але не робіть ці різні речі. Воно не логічно.</p>
<p></p>
<p>ГОЛОВУЮЧИЙ. Будь ласка, Железняк, відповідь.</p>
<p></p>
<p>12:26:01</p>
<p>ЖЕЛЕЗНЯК Я.І.</p>
<p>По-перше, я дякую вам особисто за те, що ви підтримали текст цього ж законопроекту в першому читанні. До другого читання та правка, яку ви зараз хочете підтвердити, тобто відхилити, вона додає ще алкоголь і посилює цю норму, робить її краще.</p>
<p>Коли ви говорите про те, що ми когось ущемляємо, у мене є лист від всіх виробників, вони говорять, що вони не заперечують, тому що від цієї схеми страждає легальний ринок.</p>
<p>Що стосується правоохоронців, то повідомляю, що від нашої ТСК на ДБР, на БЕБ, на всяк випадок на СБУ, і звичайно на Національне антикорупційне бюро всі матеріали передані.</p>
<p>Але, ще раз, якщо ми говоримо про текст цього законопроекту, ця правка додає обмеження ще на алкоголь – 2 літри, і посилює якраз норму, яку ви зараз хочете захистити. Тому я дуже раджу її не збивати – підтвердити цю правку і запровадити законопроект в тому вигляді, який подав комітет до зали.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, ви почули аргументацію всіх сторін.</p>
<p>Ви наполягаєте, Юліє Володимирівно, на цих поправках, щоб поставити, правильно? Тому 4, 5, 6, 7 поправки зараз будуть ставитися.</p>
<p>Будь ласка, підготуйтеся до голосування. Це поправки, які комітетом враховані. І так, 4 поправка авторства Гетманцева Данила Олександровича. Вона комітетом врахована. Юлія Володимирівна Тимошенко просить це рішення поставити на підтвердження залу.</p>
<p>Шановні народні депутати, будь ласка, приготуйтесь до голосування. Я ставлю 4 поправку на підтвердження. Прошу народних депутатів голосувати.</p>
<p></p>
<p>12:28:03</p>
<p>За-248</p>
<p>Рішення прийнято.</p>
<p>Наступна 5 поправка, 5 поправка авторства того ж Гетманцева. Вона врахована частково. Юлія Володимирівна просить таке рішення комітету поставити на підтвердження.</p>
<p>Ставлю 5 поправку в редакції, в якій вона врахована частково, на підтвердження. Прошу голосувати.</p>
<p></p>
<p>12:28:34</p>
<p>За-251</p>
<p>Рішення прийнято. Поправка залишається врахованою частково.</p>
<p>Наступна поправка 6 авторства Железняка. Вона теж врахована частково. Юлія Володимирівна Тимошенко ставить поправку Ярослава Івановича, яка врахована частково... рішення комітету, перепрошую, щодо врахування частково на підтвердження.</p>
<p>Тому прошу голосувати за поправку 6 в редакції, як вона врахована частково. Прошу голосувати.</p>
<p></p>
<p>12:29:10</p>
<p>За-252</p>
<p>Рішення прийнято. Поправка залишається врахована частковою.</p>
<p>І завершальна 7 поправка авторства Мазурашу. Вона врахована частково. Тимошенко просить таке рішення щодо врахування частково поставити на підтвердження.</p>
<p>Ставлю 7 поправку в редакції, як вона врахована частково комітетом, на підтвердження. Прошу голосувати.</p>
<p></p>
<p>12:29:42</p>
<p>За-253</p>
<p>Рішення прийнято.</p>
<p>Шкрум, ви будете наполягати на поправці? Шановні колеги, ще одна поправка ставить Шкрум, 57-а, і після цього голосуємо за законопроект в цілому. Будь ласка.</p>
<p></p>
<p>12:29:56</p>
<p>ШКРУМ А.І.</p>
<p>Дякую, пане Голово. Це поправка на підтвердження, вона начебто технічна, але насправді вона важлива, 57-а.</p>
<p>Давайте ще раз трошки підсумуємо. У нас за час війни зросла частка нелегального обігу тютюнової продукції в Україні через так звані магазини Duty Free, які зараз більшість не працюють, тому що вони були банально розташовані в аеропортах, і через експорт сигарет без акцизних марок. Зараз це становить більше половини нелегального обігу сигарет в країні. Точно ми мали це вирішувати півтора року назад на початку повномасштабної агресії, точно ми дуже запізнились з цим законом.</p>
<p>Але що далі? Далі ми даємо Кабміну ще три місяці вносити зміни в свої постанови, щоб виконати цей закон, навіть коли він вступить в дію. Я пропоную скоротити цей термін і дати Кабміну один місяць. Цього достатньо, Кабмін дуже давно знає ці зміни в постанову, які треба внести. Давайте приймемо цей закон, закриємо цей нелегальний ринок сигарет і дамо Кабміну один місяць швидко напрацювати зміни і нарешті закрити цю лавочку, яка неприйнятна в час війни.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, от, пані Альона, дивіться, я вас дуже прошу, давайте будемо на наступне дуже уважними. Ця поправка відхилена, а не врахована. А відхилена, ми вже пройшли цю частину, але я передам Ярославу Івановичу, щоб пояснив, але я не буду її ставити на ніяке підтвердження, ми так домовлялися. Прошу в подальшому дуже уважно слухати, коли ми проходимо етапність.</p>
<p>Будь ласка, Ярослав Іванович.</p>
<p></p>
<p>12:31:23</p>
<p>ЖЕЛЕЗНЯК Я.І.</p>
<p>Дякую, колеги. Нічого страшного, що вона залишиться в такому вигляді, тому що наші "Прикінцеві положення" починають, що законопроект починає діяти одразу через… навіть раніше – з 1 вересня. Тому буде менше навіть часу ніж місяць, як ви пропонуєте, і закриємо раніше схеми.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, тому переходимо до прийняття рішення по цьому закону.</p>
<p>І так, я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Митного кодексу України та інших законів України щодо протидії незаконному обігу тютюнових виробів (реєстраційний номер 9315).</p>
<p>Готові голосувати? Прошу народних депутатів голосувати.</p>
<p></p>
<p>12:32:15</p>
<p>За-276</p>
<p>Рішення прийнято.</p>
<p>Закон прийнятий в цілому.</p>
<p>Покажіть по фракціях. Дякую.</p>
<p>Шановні колеги, 9307: проект Закону про внесення змін до Митного кодексу щодо врегулювання окремих питань розпорядження товарами, які перебувають під митним контролем.</p>
<p>Я ставлю пропозицію включити це питання до порядку денного сесії. Прошу голосувати.</p>
<p></p>
<p>12:33:02</p>
<p>За-276</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>12:33:24</p>
<p>За-242</p>
<p>Рішення прийнято.</p>
<p>Шановні колеги, одразу: два – за, два – проти, чи можемо без обговорення? Можемо без обговорення?</p>
<p>Данило Олександрович, ваш зірковий вихід. Будь ласка, автор законопроекту. Будь ласка, Данило Олександрович.</p>
<p></p>
<p>12:33:53</p>
<p>ГЕТМАНЦЕВ Д.О.</p>
<p>Шановні колеги, насправді, дійсно, на відміну від попередніх актів, цей законопроект навіть обговорювати сенсу особливого немає. Чому? Тому що на сьогодні в законодавстві є прогалина. Якщо АРМА, якщо АРМА реалізує майно, яке вилучене і передане судом АРМА на реалізацію і перебуває під митним контролем, то особа, яка придбала це майно, не може сплатити податки до бюджету за розмитнення. І виходить так, що бюджет цих грошей не отримує взагалі. Така ситуація у нас склалася з реалізацією аміаку і калію, вже яка відбулася в 2022-2023 році: товар був реалізований, а гроші бюджет не отримав. Ситуація абсолютно абсурдна, бо митниця юридично навіть не може прийняти ці гроші до державного бюджету. Тому ми розробили законопроект, який погоджений з Кабінетом Міністрів, з АРМА, з Мінфіном, з митницею, який дозволяє, у випадку його прийняття, сплатити ці податки до державного бюджету. Все дуже просто, все на користь державі, на користь бюджету, тому прошу підтримати законопроект зеленою кнопкою.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, два – за, два проти.</p>
<p>Будь ласка, слово надається народній депутатці Никорак Ірині Петрівні, фракція "Європейська солідарність".</p>
<p></p>
<p>12:35:52</p>
<p>НИКОРАК І.П.</p>
<p>Прошу передати слово Ніні Южаніній. Дякую.</p>
<p></p>
<p>ГОЛОВУЮЧИЙ. Будь ласка, Ніна Петрівна.</p>
<p></p>
<p>12:36:16</p>
<p>ЮЖАНІНА Н.П.</p>
<p>Насправді суть проекту закону дуже добра, але мені хотілося б задати питання всій владі, монобільшості. А що так пізно? Скажіть, будь ласка, взагалі під час війни, коли шукаємо кожну копійку до бюджету, я навіть не уявляла, що всі вилучені активи АРМА, які були ввезені в Україну і по яким держава не отримала ніяких податків, не сплачуються новим власником, куди це годиться. Мені здається, що, дасть бог, закінчиться війна і ви тоді ще допроснетеся і будете знаходити такі вузькі моменти, і продавати як свої здобутки, але наша безвідповідальність мене просто вражає.</p>
<p>Друге питання. А що це знову за війна між виконавчими… у виконавчій владі? Чому це АРМА зараз воює з Фондом держмайна? А хто очолює АРМА? А який там лад? Де реєстр вилученого, конфіскованого майна? Ну нема нічого, ну просто відбувається все настільки хаотично і безсистемно, що ми можемо констатувати величезні втрати коштів. Але це втрати для державного бюджету, це втрати для воїнів. А в цей час хтось отримує додаткову винагороду і цинічно бере її в руки і витрачає на свої бізнесові різні речі.</p>
<p>Мені здається, що, якщо ми зараз іще не проведемо норм, яка би також дозволяла митникам при здійсненні митного контролю вимагати не лише сертифікат походження товарів, а й документи, що підтверджують весь ланцюг постачання товарів від виробника для того, щоби на ті товари, які постачаються з Російської Федерації і накладена заборона постанов Кабміну, ми обов'язково також припинили їх постачання, як вимагаємо від усіх держав щодо санкцій. Якщо ми цього не зробимо найближчим часом, то ганьба всьому, що ми тут взагалі...</p>
<p></p>
<p>ГОЛОВУЮЧИЙ. Слово надається народному депутату України Заремському Максиму Валентиновичу, фракція політичної партії "Слуга народу".</p>
<p></p>
<p>12:38:32</p>
<p>ЗАРЕМСЬКИЙ М.В.</p>
<p>Прохання передати слово Сові Олександру.</p>
<p></p>
<p>ГОЛОВУЮЧИЙ. Будь ласка, Олександр Сова.</p>
<p></p>
<p>12:38:41</p>
<p>СОВА О.Г.</p>
<p>Да, дуже важливий законопроект, який потребує і бізнес, тому що, ну, реалізовані через АРМА товари не сплачують митні платежі і бізнес потребує його вирішення. Також ми вирішуємо друге питання щодо припинення митних режимів на товари, які були вилучені митницею під час воєнного стану і були передані Збройним Силам України. Тому потрібний закон, давайте проголосуємо і підтримаємо його.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, слово надається народному депутату Максиму Миколайовичу Хлапуку, фракція "Голос". Передає Ярославу Івановичу Железняку.</p>
<p>Будь ласка, Ярослав Іванович.</p>
<p></p>
<p>12:39:30</p>
<p>ЖЕЛЕЗНЯК Я.І.</p>
<p>Шановні колеги, по-перше, хотів би подякувати за попередні два рішення, це рішення, які приносять гроші в бюджет, приблизно десь до 10 мільярдів ми зберемо тільки завдяки тому, що закрили дві схеми. Цей законопроект, який ми розглядаємо, про третю схему, який теж ми розглядали і на комітеті, і під час нашої ТСК. Коли є аміак або калій, який був арештований у Тольяттіазот, або Белкалій. І потім, під час війни, його продають без сплати будь-яких митних платежів. Те, що його продавали на окремій платформі, на яку ви не можете зайти з звичайного браузера, а ви маєте знати ці налаштування. Це окрема справа у НАБУ. І я думаю, що вона традиційно завершиться черговим кримінальним судом по конкретному керівнику АРМА. Але законопроектом на майбутні періоди ми надаємо можливість знову вкрасти у держави те, що має піти в бюджет. В даному випадку, коли ми розглядаємо кейс про калій і аміак, мова іде приблизно про 560 мільйонів гривень, які на конкретні закупівлі, тобто на продажі вкрали в минулому році в нашої АРМА.</p>
<p>Цей законопроект достатньо технічний, він говорить про те, що якщо щось було арештовано в режимі транзиту і продається, за це мають сплатити митні платежі, як і будь-який товар, який завозиться на митну територію України. Ще раз, законопроект технічний, дуже простий, який, я думаю, що буде підтверджений достатньо гучними справами наших антикорупційних органів, але необхідно, для того, щоб хоча б на майбутньому чергова нарада в одній урядовій будівлі не прийшла до того, що знову в нас вкрадуть 500 мільйонів у АРМА.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Нестор Іванович Шуфрич, і після цього голосуємо. Прошу запросити народних депутатів до зали.</p>
<p>Будь ласка, Несторе Івановичу.</p>
<p></p>
<p>12:41:34</p>
<p>ШУФРИЧ Н.І.</p>
<p>Дякую. Шановний пане Голово, безумовно, дана прогалина в законодавстві має бути врегульована, під час доопрацювання до другого читання мають бути враховані всі зауваження ГНЕУ. Дякую за увагу.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення. Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до Митного кодексу України щодо врегулювання окремих питань розпорядження товарами, які перебувають під митним контролем (реєстраційний номер 9307).</p>
<p>Готові голосувати? Я прошу народних депутатів голосувати.</p>
<p></p>
<p>12:42:50</p>
<p>За-259</p>
<p>Рішення прийнято.</p>
<p>Шановні колеги, наступний законопроект ми домовилися без обговорення. Це проект Закону про внесення змін до деяких законодавчих актів щодо удосконалення діяльності в галузі державної авіації України (реєстраційний номер 9379).</p>
<p>Я ставлю пропозицію включити це питання до порядку денного сесії. Прошу голосувати.</p>
<p></p>
<p>12:43:23</p>
<p>За-232</p>
<p>Рішення прийнято.</p>
<p>Я ставлю пропозицію прийняти за основу проект Закону про внесення змін до деяких законодавчих актів щодо удосконалення діяльності в галузі державної авіації України (реєстраційний номер 9379). Прошу голосувати.</p>
<p></p>
<p>12:43:51</p>
<p>За-226</p>
<p>Рішення прийнято.</p>
<p>Що голос животворящий робить один. По фракціях покажіть, будь ласка.</p>
<p>Йдемо далі. Шановні колеги, наступний законопроект 0201, це проект Закону про припинення дії Угоди між Кабінетом Міністрів України і Урядом Російської Федерації про заохочення та взаємний захист інвестицій. Я ставлю пропозицію розглянути питання за скороченою процедурою. Прошу голосувати.</p>
<p></p>
<p>12:44:41</p>
<p>За-231</p>
<p>Рішення прийнято.</p>
<p>Шановні колеги, два – за, два – проти, прошу, запишіться.</p>
<p>Федір Володимирович Веніславський, будь ласка.</p>
<p></p>
<p>12:45:16</p>
<p>ВЕНІСЛАВСЬКИЙ Ф.В.</p>
<p>Шановний пане Голово, шановні колеги, будь-які міжнародні угоди, які підписала Російська Федерація, як свідчить історія, не вартують того паперу – крилата фраза, - на якому ці угоди підписані.</p>
<p>З 2014 року, коли Російська Федерація окупувала незаконно і зробила спробу анексії Автономної Республіки Крим, окремих районів Луганської і Донецької областей, з 24 лютого 2022 року, коли Російська Федерація розв'язала повномасштабну війну проти України і нищить українське майно, українські підприємства на тимчасово окупованих територіях, демонтує і вивозить за межі України українську власність, на цьому ґрунтується навіть спеціалізований бізнес окремих ділків з Російської Федерації, говорити про необхідність захисту інвестицій, говорити про необхідність дотримання якихось міжнародних зобов'язань, які брала на себе наша держава у відносинах з Російською Федерацією, особливо після тих зухвалих терористичних дій Російської Федерації, немає жодних підстав.</p>
<p>Тому, безперечно, необхідно розривати, припиняти дію і іншим чином денонсувати всі міжнародні угоди, які Російська Федерація порушила самим фактом неспровокованої агресії, яку вона розв'язала проти України з 2014 року і розширила в 2022 році.</p>
<p>Я думаю, що сумнівів в тому, як голосувати за цю законодавчу ініціативу, ні в кого немає. Я переконаний, що фракція політичної партії "Слуга народу" підтримує цей законопроект. І так само закликаю всіх його підтримати.</p>
<p>Дякую.</p>
<p></p>
<p>ГОЛОВУЮЧИЙ. Будь ласка... Дякую.</p>
<p>Будь ласка, Степан Іванович Кубів, фракція "Європейська солідарність".</p>
<p></p>
<p>12:47:10</p>
<p>КУБІВ С.І.</p>
<p>Шановний пане Голово, прошу передати слово Ірині Геращенко.</p>
<p></p>
<p>ГОЛОВУЮЧИЙ. Будь ласка, Геращенко Ірина Володимирівна.</p>
<p></p>
<p>12:47:27</p>
<p>ГЕРАЩЕНКО І.В.</p>
<p>Шановні колеги, сподіваюся, у вас є час читати там медіа, де ще не повністю іноді цензура все закрила, і ви знаєте, що в той час, коли парламент розглядає важливі такі закони, в тому числі ратифікацію зараз заборони будь-яких проектів про взаємні інвестиції з Російською Федерацією, в цей час Україна торгує титаном з Російською Федерацією. Це під час війни. І коли в нас ДБР, прокуратура, СБУ "кошмарять" опозицію, "кошмарять" Прямий канал незалежний, з'ясовується, що є фірми і фірмочки, які через треті особи продають титан через Крим Російській Федерації.</p>
<p>Я сподіваюсь, в цій залі є ще люди, які усвідомлюють, що титан – це та продукція, яка іде в тому числі на виробництво товарів подвійного користування і зброї. І вважайте виступ, це зараз, як запит до Служби безпеки України, до інших правоохоронних органів з вимогою притягти до відповідальності всіх цих хитрунів, які і досі продовжують торгувати на крові з Російською Федерацією, продовжують вести бізнес з Росією і з окупованими територіями. Скільки ще цих зрадників знаходиться в Україні і колаборантів і коли вони будуть всі покарані?</p>
<p>І вибачте, будь ласка, я ще раз хочу повернутися до наступного. Є заборонена партія. Представники забороненої партії у нас сьогодні очолюють комітети, в тому числі Комітет свободи слова. У вас немає свободи слова і ви збираєтеся взагалі ліквідувати сьогодні цей комітет, об'єднавши його з Комітетом з прав людини, вперше в українському парламенті, в цей час, коли голова цього комітету ще чотири роки тому в день інавгурації Зеленського подав до ДБР заяви про те, що Порошенко державний зрадник, бо він смів дати наказ як Верховний Головнокомандувач на звільнення українського Донецька і Луганська. Він проводив наративи, що те, що це Україна воює з Україною, що це Київ бомбить Донбас, а вам це класно, тому що це ваші партнери по залу, тому що сьогодні…</p>
<p></p>
<p>ГОЛОВУЮЧИЙ. Будь ласка, Шуфрич Нестор Іванович, група "Платформа за життя і мир".</p>
<p></p>
<p>12:49:43</p>
<p>ШУФРИЧ Н.І.</p>
<p>Я думаю, що питання всебічно обговорено і треба визначатись. Дякую.</p>
<p></p>
<p>ГОЛОВУЮЧИЙ. Дякую.</p>
<p>Григорій Миколайович Немиря, фракція "Батьківщина". Григорій Михайлович. Перепрошую. Григорій Михайлович Немиря.</p>
<p></p>
<p>12:49:54</p>
<p>НЕМИРЯ Г.М.</p>
<p>Шановний пане Голово, я знаю, про що ви думаєте зараз. Я хочу сказати, що я вже в третій раз з цієї трибуни говорю про одне і те ж. Я сподіваюся, що цього разу, шановні колеги, і пане Голово, Кабінет Міністрів нарешті відреагує на ганебну ситуацію, яка продовжує існувати. Вже майже півтора роки іде війна. Станом на сьогодні, я стверджую це, за офіційними даними Міністерства закордонних справ України, залишаються діючими більше 300, 300, більше договорів, угод двосторонніх між Україною і Російською Федерацією. Якщо судити за статистикою, на місяць Верховна Рада 4-5 таких договорів денонсує. Якщо залишиться такий темп, то Верховній Раді для того, щоб вийти з усіх договорів, Україні, потрібно буде більше 5 років. Чи не є це ганьба?</p>
<p>Виступав шановний колега з фракції "Слуга народу", він закликав всіх підтримати і висловлював обурення, чому ще залишаються ці угоди з країною-агресором про підтримку взаємних інвестицій, про розвідувальну діяльність, про обмін інформацією в чутливих галузях діючими. Так в мене запитання: що потрібно для того, щоб нарешті раз і назавжди обрубати ці кінці, які пов'язують нашу країну з країною-агресором.</p>
<p>Пане Голово, я наполегливо ще раз закликаю вас звернутися до Кабінету Міністрів і вирішити це питання раз і назавжди.</p>
<p></p>
<p>ГОЛОВУЮЧИЙ. Дякую.</p>
<p>Григорію Михайловичу, я одразу відповім вам. Я написав листа ще до того часу. Буквально декілька днів тому я отримав відповідь від Кабінету Міністрів з переліком цих міжнародних актів, які є між нашими країнами. Вчора я звернувся до Кабінету Міністрів з новим листом: враховуючи цей перелік, внести законопроект про денонсацію всіх цих угод, які вони виклали в переліку. Я дуже сподіваюся, що на наступному засіданні ми всі з вами разом з превеликим задоволенням проголосуємо комплексно перелік цієї всієї дерашизації відносин України. Так що подивимося. Але я ще раз кажу, ви запитали, що я зробив, я вам доповідаю як Голова Верховної Ради України. Дякую.</p>
<p>Шановні колеги, йдемо далі. Переходимо до прийняття рішення. Я ставлю пропозицію прийняти за основу і в цілому з необхідними техніко-юридичними поправками проект Закону про припинення дії Угоди між Кабінетом Міністрів України і Урядом Російської Федерації про заохочення та взаємний захист інвестицій, реєстраційний номер 0201.</p>
<p>Готові голосувати? Прошу народних депутатів голосувати.</p>
<p></p>
<p>12:53:52</p>
<p>За-274</p>
<p>Рішення прийнято. Закон прийнятий в цілому.</p>
<p>Шановні колеги, наступний законопроект 0210. Це проект Закону про припинення дії Угоди між Кабінетом Міністрів України та Урядом Російської Федерації про співробітництво в галузі карантину рослин.</p>
<p>Я ставлю пропозицію розглянути це питання за скороченою процедурою.</p>
<p></p>
<p>12:54:26</p>
<p>За-247</p>
<p>Рішення прийнято.</p>
<p>Шановні колеги, а можемо без обговорення? <i>(Шум у залі)</i> Добре, тоді два – за, два... Ну, не можуть, не можуть люди без обговорення, і це парламент, це природно. Будь ласка, два – за, два – проти.</p>
<p>Будь ласка, Яременко Богдан Васильович, фракція політичної партії "Слуга народу".</p>
<p></p>
<p>12:55:00</p>
<p>ЯРЕМЕНКО Б.В.</p>
<p>Шановні колеги, очевидне питання. Я думаю, що ми всі не проти карантину для Росії, коли вони відлежаться добре в землі. Давайте проголосуємо.</p>
<p></p>
<p>ГОЛОВУЮЧИЙ. Будь ласка, Тимошенко Юлія Володимирівна, фракція "Батьківщина".</p>
<p>Немиря Григорій Михайлович.</p>
<p></p>
<p>12:55:31</p>
<p>НЕМИРЯ Г.М.</p>
<p>Шановні колеги, я дуже дякую за те, що Голова Верховної Ради проінформував про ситуацію ганебну, яка все ще не вирішена щодо денонсації цього комплексу двосторонніх угод і договорів з російською федерацією. Сподіваюся, що тут має діяти принцип: довіряй, але перевіряй. І дійсно, як і було сказано, наступного засідання ми нарешті вирішимо це питання.</p>
<p>Але хочу нагадати, що залишаються ще діючими більше 200 угод і договорів в рамках СНД і більше 100 угод і договорів двосторонніх між Україною і Білоруссю. Тому у мене запитання до пана Голови, чи також звернення це стосувалося не лише російської федерації, а чи також це стосувалось і угод в рамках СНД, яких більше 200 діючих, і угод з Білоруссю, яких більше 100 діючих? Буду вдячний за відповідь.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Комплексне питання, яке стосувалося всіх угод, де стороною є російська федерація. Я думаю, по Білорусі ми вирішимо це питання на багато швидше, тому що їх на порядок менше. Дякую.</p>
<p>Ідемо далі. Южаніна Ніна Петрівна. І після цього, колеги, переходимо до голосування.</p>
<p></p>
<p>12:56:49</p>
<p>ЮЖАНІНА Н.П.</p>
<p>Прошу передати слово Володимиру В'ятровичу.</p>
<p></p>
<p>ГОЛОВУЮЧИЙ. Будь ласка, Володимир Михайлович В'ятрович.</p>
<p></p>
<p>12:56:57</p>
<p>В’ЯТРОВИЧ В.М.</p>
<p>Доброго дня, шановні колеги. Втішений теж почути від пана Голови, що врешті-решт ми припинимо дивну традицію раз в місяць ухвалювати рішення про припинення угод з Російською Федерацією, і врешті-решт, сподіваюся, справді зробимо це одним рішенням раз і назавжди.</p>
<p>Дана конкретна угода стосується карантину рослин. Очевидно, що ми будемо підтримувати. Потрібні будь-які, сторони будь-яких угод, які говорять про співпрацю з Російською Федерацією. Але треба розуміти, що нам потрібен карантин проти Російської Федерації і в одній дуже важливій площині - в площині духовній. Нам потрібен карантин проти впливів Російської православної церкви в Україні. Тому я з великим обуренням сприймаю те, що вже понад пів року, від грудня минулого року, в парламент на порядок денний не вносяться питання, які передбачають припинення в Україні діяльності Російської православної церкви.</p>
<p>Ми з вами є свідками того, як правоохоронні органи, спецслужби України викривають один за одним факти колаборації представників цієї церкви з Російською Федерацією. Але, разом з тим, ми з вами є свідками того, як деякі з затриманих виходять на волю, знову-таки продовжуючи свою діяльність. Ми з вами є свідками того, як органи місцевого самоврядування ухвалюють рішення про припинення оренди чи то на землю, чи то на приміщення для цієї церкви, ухвалюють рішення про заборону діяльності цієї церкви на території тих чи інших областей. Але ми прекрасно розуміємо, що цього недостатньо, ми прекрасно розуміємо, що єдиним рішенням в цьому питанні має бути ухвалення відповідного закону.</p>
<p>Є два законопроекти: урядовий – більш м'який і більший жорсткий законопроект, де я, зокрема, є одним із співавторів цього законопроекту. Вимагаємо внесення на порядок денний тих законів, які врешті-решт поставлять крапку в існуванні Російської православної церкви в Україні.</p>
<p></p>
<p>ГОЛОВУЮЧИЙ. Шановні колеги, ми обговорили питання, пов'язане з законопроектом 0210. Переходимо до прийняття рішення.</p>
<p>Шановні колеги, я ставлю пропозицію прийняти за основу і в цілому з необхідними техніко-юридичними поправками проект Закону про припинення дії Угоди між Кабінетом Міністрів України та Урядом Російської Федерації про співробітництво в галузі карантину рослин (реєстраційний номер 0210).</p>
<p>Готові голосувати? Я прошу народних депутатів голосувати.</p>
<p></p>
<p>12:59:40</p>
<p>За-268</p>
<p>Рішення прийнято.</p>
<p>Мотовиловець – з процедури, будь ласка.</p>
<p></p>
<p>12:59:48</p>
<p>МОТОВИЛОВЕЦЬ А.В.</p>
<p>Я прошу вас поставити на голосування прибрати з порядку денного наступні законопроекти: 9318, 5492, 8395, 6119, 9453, 7629, 4482…</p>
<p></p>
<p>ГОЛОВУЮЧИЙ. Стоп! Зупиніться.</p>
<p></p>
<p>МОТОВИЛОВЕЦЬ А.В. Вибачте, на 9453 закінчуємо і переходимо до блокуючих постанов.</p>
<p></p>
<p>ГОЛОВУЮЧИЙ. Зараз, одну секундочку. Я просто уточню пропозицію нашого колеги, який просто розігнався з цим всім. Значить, ви пропонуєте змінити розгляд питань порядку денного і прибрати проекти з розгляду питання: 9318, 5492, 8395, 6119, 9453 і все, а решту далі по порядку денному. Я правильно зрозумів?</p>
<p>З процедури з цього питання Артур Володимирович. Будь ласка.</p>
<p></p>
<p>13:01:00</p>
<p>ГЕРАСИМОВ А.В.</p>
<p>Шановний Руслан Олексійович, шановні колеги, ну слухайте, ну майте совість. Парламент вже мав перейти в нормальний режим роботи, коли ми працюємо, вибачте, два тижні, два тижні – перерва, для роботи з виборцями, після того знову два тижні, і так кожного місяця. У вас постійні канікули, коли ми працюємо, вибачте, через тиждень, через два по два-три дні. Зараз ви знову, засідання йде як мінімум до 14 години, а можна і більше, ви зараз знімаєте проекти з порядку денного, щоб раніше закінчити засідання і піти їсти, відпочивати і так далі. Ми вимагаємо продовжити засідання, не підтримувати це зняття законопроектів. Ми підтримуємо більшість з них і хочемо, щоб вони сьогодні були прийняті. На це чекають люди.</p>
<p>Дякую.</p>
<p></p>
<p>ГОЛОВУЮЧИЙ. Я спочатку поставлю все-таки пропозицію нашого колеги. Я ставлю пропозицію Андрія Вікторовича. Будь ласка. Андрія Вікторовича Мотовиловця.</p>
<p>Прошу голосувати.</p>
<p></p>
<p>13:02:11</p>
<p>За-215</p>
<p>Рішення не прийнято.</p>
<p>Працюємо так, як і планували. 9318, шановні колеги. Це проект Закону про внесення змін до деяких законодавчих актів України щодо покращення керованості та адміністрування соціальної підтримки сімей та демографічної політики.</p>
<p>Я ставлю пропозицію включити це питання до порядку денного сесії. Прошу голосувати.</p>
<p></p>
<p>13:02:51</p>
<p>За-221</p>
<p>Рішення не прийнято. Не включений сьогодні в порядок денний.</p>
<p>Наступний законопроект 5492. Це проект Закону про внесення змін до статті 110 та 111 Сімейного кодексу України.</p>
<p>Я ставлю пропозицію розглянути це питання за скороченою процедурою, шановні колеги.</p>
<p></p>
<p>13:03:27</p>
<p>За-196</p>
<p>Рішення прийнято.</p>
<p>Потенціал завжди є, просто треба себе змусити до нього, друзі.</p>
<p>Будь ласка, два – за, два – проти. Записуємося: два – за, два – проти до обговорення.</p>
<p>Будь ласка, Андрій Михайлович Герус, "Слуга народу".</p>
<p></p>
<p>13:04:00</p>
<p>ГЕРУС А.М.</p>
<p>Прошу передати слово Дирдіну Максиму.</p>
<p></p>
<p>ГОЛОВУЮЧИЙ. Максим Євгенович Дирдін, будь ласка.</p>
<p></p>
<p>13:04:07</p>
<p>ДИРДІН М.Є.</p>
<p>Дякую. Колеги, сьогодні ми розглядаємо в першому читанні законопроект зазначений, я хочу звернути вашу увагу на певні моменти.</p>
<p>Перше. Пропонується цим законопроектом скасувати другу, третю, четверту частини статті 110 Сімейного кодексу. А саме: скасування заборони на розірвання шлюбу під час вагітності та протягом одного року після народження дитини. Я вважаю, це передчасним моментом і ганебним кроком, який направлений не на покращення прав жінки в першу чергу, а на погіршення цього стану.</p>
<p>Я звертаюся до профільного комітету з цього питання. Я розумію, що є необхідність уточнення певних позицій по статті 111 Сімейного кодексу. Але якщо профільний комітет залишить статтю 110 в тій редакції, як передбачається в перше читання, я буду виступати проти цього законопроекту і щодо скасування статті 110.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, В'ятрович Володимир Михайлович, фракція "Європейська Солідарність".</p>
<p></p>
<p>13:05:17</p>
<p>В’ЯТРОВИЧ В.М.</p>
<p>Прошу дати слово Іванні Климпуш-Цинцадзе.</p>
<p></p>
<p>ГОЛОВУЮЧИЙ. Будь ласка, Іванна Орестівна.</p>
<p></p>
<p>13:05:35</p>
<p>КЛИМПУШ-ЦИНЦАДЗЕ І.О.</p>
<p>Знаєте, колеги, мені би хотілося, щоби ми не чули в залі оцього заклику до рабства жінок і терпіння, будь-якого знущання чи будь-якого насильства під час вагітності або під час того, як дитині немає ще одного року і не мати можливості розлучитися з чоловіком для того, щоби захистити свої права і права своєї дитини, і мусити терпіти це до того моменту, поки дитині виповниться один рік. Це просто неприпустимо.</p>
<p>Я думаю, що ми вже виросли з часів імперських. Я думаю, що кожна родина і ми, очевидно, зацікавлені в тому, щоби в нас збільшувалася кількість щасливих родин, щасливих родин з дітками, які живуть у повних родинах. Але кожна родина, яка потерпає від домашнього насильства або яка потерпає від своїх проблем внутрішніх, вона має визначатися самостійно, і не має бути державної законодавчої заборони на розлучення, бо це нагадує просто середньовіччя. Тому я, колеги, закликаю всіх підтримати цей законопроект в першому читанні, і сподіваюсь, що якщо є якісь нюанси, які ми недопрацювали як співавтори, ми будемо готові відпрацювати їх конструктивно і все-таки дати можливість і жінкам, і чоловікам самостійно визначатись власне на захист прав дитини щодо їхнього сімейного життя.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, далі Арешонков Володимир Юрійович, група "Довіра".</p>
<p></p>
<p>13:07:27</p>
<p>АРЕШОНКОВ В.Ю.</p>
<p>Шановні колеги, безперечно законопроект дуже важливий, він стосується глибокої теми – це українська сім’я, шлюбні відносини, права і обов’язки членів родини в шлюбі, поза шлюбом. Тому потрібно дуже уважно підходити до тих норм, які тут розглядаються. І хотів би відзначити, що при всіх гендерних, так би мовити, підходах і правах рівності в умовах шлюбу і сім’ї я все ж хотів би нагадати статистику, яка говорить про те, що доволі значна кількість випадків насилля в сім’ї і стосовно членів родини відбувається саме по відношенню до жінок.</p>
<p>Тому власне тільки що виступала колега і депутатська група "Довіра" повністю солідарна з тими визначеннями, які були дані, з тим розумінням ситуації. Тому нам здається, що даний законопроект і ті норми, які стосуються питань розірвання шлюбу під час вагітності, рік після того і так далі, потрібно врегульовувати саме в такий спосіб, як запропоновано. Тому ми будемо підтримувати даний законопроект. І давайте будемо робити все для того, щоб наші сім’ї українські, члени родини, чоловік, жінка, діти, перебували в умовах гармонії і недопущення випадків проявів насилля по відношенню один до одного.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Ярослав Іванович Железняк, фракція "Голос".</p>
<p></p>
<p>13:09:21</p>
<p>ЖЕЛЕЗНЯК Я.І.</p>
<p>Ситуація. За суровим наполяганням колеги Коваль прошу передати слово Інні Совсун.</p>
<p></p>
<p>ГОЛОВУЮЧИЙ. Будь ласка, Совсун Інна Романівна.</p>
<p></p>
<p>13:09:30</p>
<p>СОВСУН І.Р.</p>
<p>Інна Совсун, фракція "Голос". Я розумію, що Ярославу Івановичу дуже незручно було б виступати зараз по цьому законопроекту, тому від фракції виступатиму я, і як співавторка в тому числі.</p>
<p>Абсолютна дикість в ХХІ столітті чути в парламенті європейської країни слова про те, що необхідно спробувати в абсолютно патріархальний спосіб захищати жінок, продовжувати це робити, примушуючи їх бути в шлюбі, де вони розуміють, що вони не кохають свого чоловіка. Це звичайно необхідно підтримувати, тому що не робота парламенту примушувати людей перебувати в стосунках, в яких двоє людей вирішили, що вони не хочуть перебувати.</p>
<p>Так само я хочу сказати, що абсолютною дикістю для парламенту є в принципі вказувати людям, кого кохати, а кого не кохати, кого правильно кохати, а кого неправильно кохати. І я дуже сподіваюсь, що окрім цього законопроекту парламентом також буде підтримано законопроект про цивільні партнерства, тому що це вже на сьогодні є вимогою Європейського суду з прав людини, який вказав, що відсутність цього законодавства в Україні є порушенням Європейської конвенції з прав людини.</p>
<p>Так само я дуже сподіваюсь, що зрештою в парламенту дійдуть руки до того, аби почати реалізовувати Стамбульську конвенцію. Друзі, ми більше року тому ратифікували Стамбульську конвенцію після 10 років намагань це зробити. Але, на превеликий жаль, більшість законопроектів, які скеровані на те, аби реалізовувати Стамбульську конвенцію, зараз не розглядаються. І я дуже сподіваюсь, що профільний комітет правоохоронної діяльності зрештою дійде до того, аби розглядати законопроекти, які скеровані на реалізацію "стамбулки". Це 8329 колеги Галини Михайлюк, це мій законопроект 9093. Нам необхідно зробити захист від домашнього насильства реальним, а не через примус і через заборону розлучення для тих, хто давно зрозумів, що вони не хочуть бути в цих стосунках.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Шуфрич Нестор Іванович. Після цього голосуємо.</p>
<p></p>
<p>13:11:25</p>
<p>ШУФРИЧ Н.І.</p>
<p>Дякую. Шановний пане Голово, шановні колеги, послухавши дискусію, хочу висловити своєї бачення цього питання щодо можливості розлучення під час вагітності та першого року після вагітності. Така ініціатива, на моє тверде переконання, може бути виключно зі сторони вагітної дружини і виключно якщо це її щире бажання в перший рік виховання малечі. А чоловіки мають ці два роки, або 1 рік і 9 місяців, чекати і допомагати. Це і по-людяному, і по-чоловічому.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, ми завершили обговорення цього питання. Переходимо до прийняття рішення.</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до статті 110 та 111 Сімейного кодексу України (реєстраційний номер 5492).</p>
<p>Готові голосувати? Прошу народних депутатів голосувати.</p>
<p></p>
<p>13:12:48</p>
<p>За-232</p>
<p>Рішення прийнято, колеги.</p>
<p>Йдемо далі. Наступний законопроект 83… Що таке? Що сталося, Ярослав Іванович? Будь ласка, Железняк.</p>
<p></p>
<p>13:13:07</p>
<p>ЖЕЛЕЗНЯК Я.І.</p>
<p>Є конструктивна пропозиція, яку я перекладу з мови Мотовиловця на людську. Давайте зараз перейдемо до блокуючих постанов, відповідно змінимо порядок денний нашого засідання, одразу перейдемо до розгляду цих… Великий порядок денний.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, є пропозиція, я правильно розумію, змінити черговість питань порядку денного і перейти зараз до розгляду питань: 7629-П, 4482-П, 5125-П, 7588-П, 7588-П1, 7588-П2, 7588-П3, 9311-1-д-П? Я правильно сформулював вашу пропозицію?</p>
<p>Я ставлю цю пропозицію Ярослава Железняка на голосування залу. Прошу народних депутатів голосувати.</p>
<p></p>
<p>13:14:18</p>
<p>За-240</p>
<p>Рішення прийнято.</p>
<p>Дякую, колеги. Бачите, як інколи треба просто людською мовою сказати все по-правильному, і народ розуміє тоді. Дякую, Ярослав Іванович, за ваше правильне розуміння.</p>
<p>Тоді переходимо до постанов. Шановні колеги, постанова, проект Постанови 7629-П. Це проект Постанови щодо скасування рішення Верховної Ради України від 14.07.2023 про прийняття у другому читанні та в цілому як закону України проекту Закону України "Про внесення змін до Кодексу України про адміністративні правопорушення щодо відповідальності в сфері колективно-договірної діяльності" (реєстраційний номер 7629) (від 02.08.2021 року).</p>
<p>Шановні колеги, розгляд відбувається автоматично за скороченою процедурою. Можемо одразу: два – за, два – проти, чи будете доповідати? Доповідач буде?</p>
<p>Будь ласка, я запрошую доповідача – народного депутата України Михайла Яковича Волинця. Будь ласка, Михайло Якович.</p>
<p></p>
<p>13:15:24</p>
<p>ВОЛИНЕЦЬ М.Я.</p>
<p>Шановні колеги, шановні українці, фракція "Батьківщина" намагається зупинити ще одну авантюру, яка направлена проти людей найманої праці. Що було проголосовано 14 липня цього року у залі парламенту? Було передбачено лишити людей найманої праці колективного захисту на право заключення колективних договорів і угод.</p>
<p>Наприклад, що робить роботодавець, а парламент підігрує і створює такі правила для роботодавця? Коли підприємство в 500 працівників, на цьому підприємстві скорочують чисельність до 100 людей, в п'ять разів, а потім ділять це підприємство ще на чотири умовно і законопроектом передбачено, що не буде ніякої адміністративної відповідальності роботодавця, якщо він не буде виконувати діючий закон, конвенції Міжнародної організації праці і не буде на підприємстві заключатися колективний договір. Тобто це порушення Конвенції Міжнародної організації праці № 87 - право на свободу асоціацій, порушення Конвенції №95 – право на ведення перемовин і заключення колективних договорів і угод. Тобто це не наближення до Європейського Союзу, це робиться все для того, щоб Україна не була прийнята до складу Європейського Союзу. Це обман. Але, найголовніше, що сьогодні люди найманої праці в Україні не захищені, не відчувають, що про них турбується влада, що про них турбується парламент.</p>
<p>Фракція "Батьківщини" закликає блокувати законопроект, який прийнятий сьогодні в другому читанні, і більше таких авантюр не застосовувати в парламенті. Ми зупинили ще одну величезну авантюру, коли пропонувалося в іншому законопроекті…</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Будь ласка, Кальченко Сергій Віталійович. З місця, будь ласка, включіть.</p>
<p></p>
<p>13:17:39</p>
<p>КАЛЬЧЕНКО С.В.</p>
<p>Шановна президіє, шановні народні депутати! Регламентний комітет розглянув проект Постанови 7629-П і рекомендує Верховній Раді визначатися шляхом голосування щодо його прийняття або відхилення.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, будь ласка, два - за, два – проти, прошу записатися.</p>
<p>Шановні колеги! Южаніна Ніна Петрівна, "Європейська Солідарність".</p>
<p></p>
<p>13:18:26</p>
<p>ЮЖАНІНА Н.П.</p>
<p>Прошу передати слово Олексію Гончаренку.</p>
<p></p>
<p>ГОЛОВУЮЧИЙ. Гончаренко Олексій Олексійович.</p>
<p></p>
<p>13:18:46</p>
<p>ГОНЧАРЕНКО О.О.</p>
<p>Гончаренко, "Європейська Солідарність". Шановні друзі, ми зараз розглядаємо питання блокуючої постанови, яка зареєстрована 2 серпня, яка була зареєстрована, вибачте, в липні місяці після прийняття відповідного закону. Ще раз, в липні. В мене просте питання: а де розгляд блокуючої постанови депутата Цабаля, яка була внесена в квітні? Ми липень розглядаємо, блокуючи постанови, а квітень? А де Регламент Верховної Ради? Ми фактично створили такий Perpetuum Mobile, а в даному випадку No Mobile, таке, знаєте, вічне гальмо, яким можна заблокувати будь-який закон, просто внісши постанову.</p>
<p>Мова йде про Закон про повернення "тридцятки" всім: поліцейським, рятувальникам, нацгвардійцям – всім військовослужбовцям незалежно де вони знаходяться.</p>
<p>Ця постанова блокуюча пана Цабаля так і лежить у Верховній Раді України і продовжує блокувати це питання. Це нечесно. Чому ми вже перейшли до розгляду липневих блокуючих постанов і забули про одну квітневу блокуючу постанову. Це ганьба! Це порушення Регламенту.</p>
<p>Я прошу керівництво Верховної Ради винести і рухатися по Регламенту – винести на розгляд Верховної Ради блокуючу постанову пана Цабаля, визначитися щодо неї і таким чином виконувати закон. Сотні тисяч наших військовослужбовців чекають на справедливе рішення, але також дуже важливо підтримувати і виконувати Регламент Верховної Ради, а не робити з нього прикриття для чогось.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Швачко Антон Олексійович, фракція політичної партії "Слуга народу".</p>
<p></p>
<p>13:20:53</p>
<p>ШВАЧКО А.О.</p>
<p>Колеги, прошу переходити до голосування і розблокувати важливий закон.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Шуфрич Нестор Іванович, платформа "За життя і мир".</p>
<p></p>
<p>13:21:00</p>
<p>ШУФРИЧ Н.І.</p>
<p>Дякую, шановний пане Голово. Я, безумовно, з повагою ставлюся до права народних депутатів України ініціювати відповідні проекти постанов, але, на жаль, це більше виглядає як певний піар, а не бажання конструктивно працювати.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення.</p>
<p>Я ставлю пропозицію прийняти в цілому проект Постанови щодо скасування рішення Верховної Ради України від 14.07.2023 року про прийняття у другому читанні та в цілому як закону України проекту Закону України "Про внесення змін до Кодексу України про адміністративні правопорушення щодо відповідальності в сфері колективно-договірної діяльності" (реєстраційний номер 7629) (від 02.08.2021 року). Реєстраційний номер 7629-П. Прошу голосувати.</p>
<p></p>
<p>13:22:33</p>
<p>За-36</p>
<p>Рішення не прийнято.</p>
<p>Дякую, колеги. Наступний 4482-П. Проект Постанови про скасування рішення Верховної Ради України про прийняття у другому читанні та в цілому проекту Закону України "Про внесення змін до деяких законодавчих актів України щодо впорядкування діяльності відокремлених підрозділів юридичної особи, утвореної відповідно до законодавства іноземної держави".</p>
<p>Відповідно до Регламенту це питання розглядається за скороченою процедурою, це Постанова 4482-П.</p>
<p>Шановні колеги, без доповіді автора, одразу два – за, два – проти. Прошу записатися.</p>
<p>Будь ласка, Степан Іванович Кубів, фракція "Європейська солідарність".</p>
<p></p>
<p>13:23:28</p>
<p>КУБІВ С.І.</p>
<p>Шановний пане Голово, слово прошу передати пану Олексію Гончаренку.</p>
<p></p>
<p>ГОЛОВУЮЧИЙ. Будь ласка, Олексій Гончаренко.</p>
<p></p>
<p>13:23:46</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Я продовжую нагадувати вам, ця постанова була внесена в липні місяці блокуюча. І щоб розблокувати закон вона вже винесена на розгляд Верховної Ради.</p>
<p>У мене просте питання. Де блокуюча постанова пана Цабаля, яка була внесена в квітні і яка заблокувала повернення "тридцятки" всім. Нагадаю, Президент обіцяв, сказав: "тридцятка" буде, поки не закінчиться війна. Вийшло інакше: війна не закінчилась, "тридцятка" закінчилась. Прикривається це все через постанову блокуючу. Це неправильно, це нечесно, крім того, це руйнує парламентаризм де-факто, тому що так завтра можна будь-якою постановою заблокувати будь-який закон і просто ніколи не виносити її на розгляд. Це не те, про що малося на увазі в Регламенті Верховної Ради, який дає можливість вносити блокуючі постанови.</p>
<p>Давайте припиняти це, давайте повертатися в регламентне русло і давайте вирішувати питання по суті повернення доплат всім нашим військовослужбовцям. Бо сьогодні знов звучать якісь обіцянки, які насправді не є реальними, і багато хто не розуміє те рішення, яке прийняв вчора Кабінет Міністрів, люди думають, що це розблокована тридцятка всім. Це неправда і вони їх не отримують. І це буде чергове для людей, знаєте, величезне знущання і розчарування, і це ті люди, які сьогодні нас захищають. Треба припиняти це робити: входити в законодавче русло, виносити постанову Цабаля. І це перший важливий крок. Тож я звертаюсь до керівництва Верховної Ради, будь ласка, зробіть це і давайте повертатися в законне русло, і давайте працювати на військових.</p>
<p></p>
<p>ГОЛОВУЮЧИЙ. Шуфрич Нестор Іванович, група "Платформа за життя і мир".</p>
<p></p>
<p>13:25:49</p>
<p>ШУФРИЧ Н.І.</p>
<p>Дякую, шановний пане Голово. Я ще раз підкреслюю свою повагу до моїх колег народних депутатів, які користуються своїми регламентними правами, але ж треба поважати і час, і право тих народних депутатів України, які вже визначились по цьому закону. І жодна постанова не набере сьогодні необхідної кількості голосів, щоб скасувати голосування попередні. Це тільки затягування часу, а під час війни ми зараз могли би розглядати набагато більш актуальніші питання.</p>
<p>Дякую за увагу. І пропоную наступні постанови розглядати без обговорення. Дякую.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення.</p>
<p>Я ставлю пропозицію прийняти в цілому проект Постанови про скасування рішення Верховної Ради України про прийняття у другому читанні та в цілому проекту Закону України "Про внесення змін до деяких законодавчих актів України щодо впорядкування діяльності відокремлених підрозділів юридичної особи, утвореної відповідно до законодавства іноземної держави" (реєстраційний номер 4482-П). Прошу голосувати.</p>
<p></p>
<p>13:27:06</p>
<p>За-31</p>
<p>Рішення не прийнято. Дякую, колеги.</p>
<p>Йдемо далі. Наступний 5125-П. Це проект Постанови про скасування рішення Верховної Ради України про прийняття у другому читанні та в цілому проекту Закону України "Про кредитні спілки". Автор виступати буде?</p>
<p>Будь ласка, Юлія Володимирівна Тимошенко, 2 хвилини від автора.</p>
<p></p>
<p>13:27:36</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина".</p>
<p>Дорогі друзі, чесно кажучи, не хочеться вже повторювати, що ця Верховна Рада перетворилася просто в зборище заробітчан. Кожен день ми бачимо певні кримінальні події, коли депутати, в тому числі від більшості, беруть хабарі за прийняті рішення. І ця Верховна Рада цього скликання під час війни, вона не розглядає абсолютно тих важливих законопроектів, які потрібні людям: про збільшення фінансування лікування поранених, про фінансування створення реабілітаційних центрів, про те, щоб людям заплатити під час війни достойну пенсію, та багато чого не розглядається. Але був розглянутий законопроект 5125 про кредитні спілки, це під час війни у людей забрати останні гроші. Це, по суті, під час війни створення нових МММ. Тому що вони оце в законі передбачають, що кредитні спілки без будь-яких гарантій для людей, будуть збирати з них гроші, потім витрачати їх на свої потреби, обіцяти людям космічні відсотки, і все це під час війни прийнято парламентом. Тобто закон, який забере у людей шляхом обману останні копійки. Це законопроект 5125, який ініціювали "Слуга народу".</p>
<p>Дорогі друзі, я прошу зараз, да, зал пустий, просто зараз народ не бачить, що в цьому залі майже нікого немає, залишилося тут максимум сто людей, і тому, безумовно, зараз не набереться голосів. Тому що їм плювати на те, що у вас через МММ, через кредитні спілки будуть забирати останні гроші. Але хто є, прошу, проголосуйте…</p>
<p align=center></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>13:29:45</p>
<p>ГОЛОВУЮЧИЙ. Є бажаючі обговорювати? Запишіться, будь ласка, два – за, два – проти.</p>
<p>Будь ласка, Тимошенко Юлія Володимирівна, "Батьківщина".</p>
<p></p>
<p>13:30:06</p>
<p>ТИМОШЕНКО Ю.В.</p>
<p>Да, якраз хочу продовжити. Я хочу звернутися до цього напівпустого залу, до депутатів, які зараз ще тут залишилися.</p>
<p>Дорогі колеги, якщо ви зараз не проголосуєте за скасування цього Закону 5125, з його вступом в законну силу, з підписанням Президентом України будуть створені в країні тисячі так званих кредитних спілок, які утворюються дуже просто. Їм не треба ні статутних капіталів, їм не треба ні доведення якоїсь там здатності вести цей бізнес, просто будуть тисячі і тисячі цих шахраїв, які будуть через рекламу, яка буде вестися через, можливо, єдиний канал марафону, будуть розповідати людям, що здайте свої гроші, ми вам нарахуємо там якісь неймовірні відсотки, а ви потім станете у нас мільйонерами, і під цей шумок у людей виймуть з кишень гроші. Я прошу, не відкривайте цю скриньку Пандори, не давайте можливість авантюристам, шахраям, крадіям зараз відкривати кредитні спілки під час війни і забирати у людей ці останні копійки. Щоб не допустити цей закон до реалізації, який був прийнятий під час війни, на жаль, вам треба зараз просто проголосувати за його скасування. І я прошу проголосуйте за його скасування.</p>
<p>І мені дуже дивно сьогодні, що такі законопроекти взагалі потрапляють в порядок денний, що вони взагалі обговорюються, проходять комітети. Це говорить лише про одне, що більшість в парламенті, їхні комітети, їхні керівники комітетів, вони всі пронизані корупцією, незаконним лобізмом і дією проти інтересів держави і проти інтересів людей. Я прошу проголосуйте за скасування законопроекту 5125 про МММ.</p>
<p></p>
<p>ГОЛОВУЮЧИЙ. Будь ласка, Степан Іванович Кубів.</p>
<p>Ірина Володимирівна Геращенко. Будь ласка, Ірина Володимирівна Геращенко, "Європейська Солідарність".</p>
<p></p>
<p>13:32:25</p>
<p>ГЕРАЩЕНКО І.В.</p>
<p>"Європейська Солідарність" буде голосувати цю постанову, тому що абсолютно очевидно, що сьогодні під шумок воєнного стану в нас в цій залі проводиться стільки корупційних лобістських законів, про які соромно говорити з солдатами.</p>
<p>Ви знаєте, дуже цікаво, що тут немає зараз чоловіка, який ще 21 лютого 2022 року розповідав, що всі ініціативи "Європейської Солідарності" про допомогу армії – це популізм. Де він зараз дівся?</p>
<p>Я хочу сказати, що ми будемо подавати блокуючу постанову на законопроект про так звані "інвестняні", якими просто сьогодні видаються преференції депутатам, які сидять в цій залі, на те, щоби вони без мита виготовляли там певні високорентабельні... продукцію і не сплачували за це мито, яке має іти як податок для наших Збройних Сил України.</p>
<p>Чому цей весь лобізм відбувається в сесійній залі, колеги? Ну, абсолютно очевидно тому, що у нас сьогодні тут збігаються, тільки коли голосуються закони, де можна, знаєте, щось "слугам" заробити.</p>
<p>Зверніть увагу, що зараз депутати "Європейської солідарності" знаходяться на суді, де захищають честь офіцера Романа Червінського, того, хто розкрив ці тайні оборудки Офісу Президента по "вагнерівцям", яких просто випустили і вони потім приїхали в Україну вбивати. Червінського не можна під заставу випускати, а "Пашу-Мерседеса", його, будь ласка, випустили з СІЗО сьогодні і він уже знаходитися вдома. Абсолютна ганьба.</p>
<p>Ми вимагаємо, щоб парламент і завтра працював, і прошу поставити на голосування пропозицію "Європейської солідарності", що всі ці закони, законопроекти, які не розглянуті сьогодні, парламент завтра, в п’ятницю, в сесійному пленарному режимі розглядав.</p>
<p>Дорогі виборці, зверніть увагу на залу. Де "слуги", де нові обличчя, які обіцяли вам з ранку до вечора...</p>
<p></p>
<p>ГОЛОВУЮЧИЙ. Дякуємо.</p>
<p>Задорожній Микола Миколайович, "Слуга народу".</p>
<p></p>
<p>13:34:36</p>
<p>ЗАДОРОЖНІЙ М.М.</p>
<p>Шановні колеги, я думаю, що однозначно за цю блокуючу постанову не потрібно голосувати, оскільки деякий час тому зал визначився. А стосовно звинувачень в різних корупційних діяннях, дійсно, є ганебними ті вчинки, які ми бачили останнім часом в засобах масової інформації, і ще ганебніше чути від тих, хто досить довгий час були при владі і самі плодили корупцію, розповіді про якусь корупцію і боротьбу з нею.</p>
<p>Дякую за увагу. Голосуємо проти.</p>
<p></p>
<p>ГОЛОВУЮЧИЙ. Нестор Іванович Шуфрич, "Платформа". Немає? Окей.</p>
<p></p>
<p>13:35:18</p>
<p>ШУФРИЧ Н.І.</p>
<p>Дякую, шановний пане Голово, головуючий. Висловлюючи максимальну повагу до автора відповідної постанови, ще раз звертаю увагу, в який час і при яких обставинах ми це робимо. Прошу берегти час для прийняття більш важливих питань, тим паче, що, ще раз підкреслюю, жодна постанова сьогодні не пройде.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, Несторе Івановичу. Камера не змогла вас знайти. Ви заховались в іншому. І хай не знайде. Да? Добре.</p>
<p>Переходимо до голосування. Ставлю на голосування пропозицію прийняти в цілому проект Постанови про скасування рішення Верховної Ради України про прийняття в другому читанні та в цілому проекту Закону України про кредитні спілки (реєстраційний номер 5125 від 31.01.2023 року), Постанова за реєстраційним номером 5125П. Прошу голосувати.</p>
<p></p>
<p>13:36:34</p>
<p>За-32</p>
<p>Рішення не прийнято.</p>
<p>Переходимо до наступного… <i>(Шум у залі) </i>З процедури – Ірина Володимирівна Геращенко.</p>
<p></p>
<p>13:36:47</p>
<p>ГЕРАЩЕНКО І.В.</p>
<p>Дякуємо. Ви знаєте, в цій залі дійсно є декілька політиків, які мали честь обиратися до парламенту кілька скликань і бути і у владі, і в опозиції на відміну від "одноразових" депутатів, які, знаєте, за чотири роки так втомилися, що і зараз їх немає в сесійній залі. У той же час як депутатка, яка була і у владі, і в опозиції і не прогулює сесійні засідання на відміну від колег по залу, подивіться, "Європейська солідарність" зараз на суді по Червінському, де "слуги"? Одне питання: де "слуги"?</p>
<p>А "Європейська солідарність" вимагає поставити зараз на голосування питання, щоб усі законопроекти, які не розглянуті сьогодні на пленарному засіданні, парламент завтра розглянув, а також законопроекти про заборону Московського патріархату, Постанову про відкликання Шуфрича з голови Комітету Верховної Ради зі свободи слова і також дуже важливий законопроект про бомбосховища, тому що з цим є проблеми. Прошу поставити на голосування.</p>
<p></p>
<p>ГОЛОВУЮЧИЙ. Дякую.</p>
<p>Переходимо до наступного питання. <i>(Шум у залі) </i></p>
<p>Підготуйте, будь ласка, пропозицію з номерами законопроектів, Ірино Володимирівно. І ми на наступному повернемось до цієї пропозиції.</p>
<p>7588-П: проект Постанови про скасування рішення Верховної Ради України про прийняття у другому читанні та в цілому проекту Закону "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (номер 7588 від 25.07.2022). Від авторів Рудик Сергій Ярославович. Присутній? Я не бачу.</p>
<p>Тоді прохання записатися: два – за, два – проти.</p>
<p>Павлюк Максим Васильович, "Слуга народу".</p>
<p></p>
<p>13:39:04</p>
<p>ПАВЛЮК М.В.</p>
<p>Колеги, закликаю підтримати дані постанови та перейти до голосування.</p>
<p></p>
<p>ГОЛОВУЮЧИЙ. Дякуємо.</p>
<p>Іванна Орестівна Климпуш-Цинцадзе, "Європейська солідарність". Олексій Гончаренко, будь ласка.</p>
<p></p>
<p>13:39:13</p>
<p>КЛИМПУШ-ЦИНЦАДЗЕ І.О.</p>
<p>Прошу передати слово Олексію Гончаренку.</p>
<p></p>
<p>13:39:23</p>
<p>ГОНЧАРЕНКО О.О.</p>
<p>Шановні друзі! Олексій Гончаренко. Я не знаю, чи бачать глядачі, бо наше ж засідання Верховної Ради чомусь, по невідомих причинах, транслюється по ночах. Це, не знаю, чи нас прирівняли до фільмів для дорослих, чи за інших причин, чи до фільму жахів, я не знаю. Або це нью-йоркський прайм-тайм, тому що, може, в Америці комусь цікаве наше засідання. Але очевидно, що національному марафону нецікаво, щоб люди, українці дізналися про роботу Верховної Ради.</p>
<p>Але, в принципі, можна зрозуміти чому. Тому що, якщо б люди зараз подивилися, то вони б побачили, що в сесійній залі залишилося, ну, порядка, може, 50 депутатів. У всіх інших… До речі, це в нас в серпні місяці який там пленарний день? Другий, да? У всіх інших, ну, нема сил, нема бажання. Хтось збирає пакети за гроші Національної академії аграрних наук, як наші колеги безпосередньо з монобільшості, один з них зараз, я так розумію, в СІЗО. Інші колеги, хто купляє собі чергову нерухомість на Кіпрі чи у Відні, щоб потім туди поїхати, а звідти нам слати заяви після того, як про це всі дізналися. Чи якісь інші, надзвичайно важливі справи є, ну, надзвичайно важливі, які не терплять.</p>
<p>А в цей час у Верховній Раді продовжує лежати законопроект про демобілізацію військових після 18 місяців служби. Не розглядається взагалі. Законопроект про повернення середньої зарплати військовослужбовцям не розглядається взагалі. Законопроект про звільнення, дати можливість звільнитися обмежено придатним з лав Збройних Сил, які вже віддали своє здоров'я за Україну, не розглядається взагалі. Це все мої законопроекти. Законопроект про звільнення інвалідів першої і другої групи. Ми тримаємо в лавах ЗСУ інвалідів першої, другої групи і не даємо їм можливість звільнитися!</p>
<p>В цей час тільки 50 депутатів народних мають сили попрацювати четверту…</p>
<p></p>
<p>ГОЛОВУЮЧИЙ. Дякуємо.</p>
<p>Шуфрич Нестор Іванович, "Платформа за життя і мир".</p>
<p></p>
<p>13:41:32</p>
<p>ШУФРИЧ Н.І.</p>
<p>Шановні колеги, ми приблизно час втратимо на розгляд цих постанов, які набирають нікчемну кількість голосів не тому, що тут немає народних депутатів, а тому, що вони зараз не є на часі. І ми, дійсно, дуже важливі закони із-за цього не можемо розглядати, а цей час дехто використовує для дешевого піару і зведення особистих рахунків. Прошу визначатися.</p>
<p>Дякую.</p>
<p></p>
<p>ГОЛОВУЮЧИЙ. Переходимо до голосування. Ставлю на голосування пропозицію прийняти в цілому Постанову за реєстраційним номером 7588-П про скасування рішення Верховної Ради України про прийняття у другому читанні та в цілому проекту Закону "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки"(номер 7588 від 25.07.2022 року). Прошу голосувати.</p>
<p></p>
<p>13:42:44</p>
<p>За-25</p>
<p>Рішення не прийнято.</p>
<p>Будь ласка, Артур Володимирович Герасимов з процедури.</p>
<p></p>
<p>13:42:54</p>
<p>ГЕРАСИМОВ А.В.</p>
<p>Шановний Олександр Сергійович, шановні колеги, прошу поставити на голосування сесійної зали пропозицію завтра зібратися Верховній Раді на пленарне засідання і проголосувати наступні закони. По-перше, Комітету з питань соціальної політики 8395, 6119, 9453. По-друге… І також законопроект 7552, законопроект 9387, законопроект, також питання Комітету з питань соціальної політики, 8244, законопроект 5865. А також законопроекти 9279, 8427 і, найголовніше, 8221 по забороні московської церкви, 9358 по бомбосховищах і 9584 по вирішенню питання Комітету інформаційної політики.</p>
<p>Дякую.</p>
<p></p>
<p>ГОЛОВУЮЧИЙ. Дякую, Артуре Володимировичу.</p>
<p>Нагадую, що відповідно до рішення, яке ми прийняли 28-го, здається, липня, час та місце засідань визначає Погоджувальна рада. Тому пропоную вам звернутися з вашою пропозицією завтра призначити засідання до Погоджувальної ради, в якій ви маєте повне членство, як і всі решта фракцій. <i>(Шум у залі)</i></p>
<p>Може, так, може. Я не буду ставити на голосування.</p>
<p>Переходимо до наступного питання порядку денного.</p>
<p>Запускайте процедуру відкликання головуючого, будь ласка, якщо вам не подобається порядок ведення.</p>
<p>Переходимо до законопроекту 7588-П1. Проект Постанови про скасування рішення Верховної Ради України про прийняття у другому читанні та в цілому проекту Закону України "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (реєстраційний номер 7588) (від 25.07.2022).</p>
<p>А там автор… Ви співавтор, Іване Григоровичу? Добре.</p>
<p>Іван Григорович Кириленко, від співавторів.</p>
<p></p>
<p>13:44:58</p>
<p>КИРИЛЕНКО І.Г.</p>
<p>Дорогі друзі! Кириленко, фракція "Батьківщина". Заради історії виступ. Звичайно, результат голосування ясний. Але завершується збирання ранніх зернових в Україні, збираємо головну хлібну культуру – пшеницю, дівати врожай нікуди. Мало того, собівартість у кращих господарствах 165 доларів за тонну. Якщо вдасться прорватися до портів, зокрема Польщі, Гданська, ще плюс 100 доларів на тонні, ціна реалізації 140. Кінчай, тато, торгувати, нема чим здачі давати.</p>
<p>Друзі, через місяць посівна головної хлібної культури, яку треба посіяти на кількох мільйонах гектарів, пшениці. Хто буде сіяти собі в збиток і за рахунок чого буде сіяти?</p>
<p>Друзі, ми сьогодні проголосували, вірніше, днями проголосували за те, що земель державних вже не буде і державних господарств теж не буде. Ми кого зобов'яжемо сіяти головну продовольчу культуру – хліб, кого? Приватного власника? Щас.</p>
<p>Друзі, а чого ж страждають у зв'язку з цим вузи, вищі навчальні заклади, в яких всього-на-всього 30 тисяч гектарів землі і господарства, де проходять практику студенти: агрономи, зоотехніки, ветеринарні лікарі, гідротехніки, інженери – їм залишиться по 100 гектарів. На 100 гектарах будувати ферму, на 100 гектарах будувати дослідне господарство якесь чи як? За що вони страждають?</p>
<p>Ось тому ми виступали проти цього законопроекту, друзі, проти його ухвалення, тому що давайте все-таки включати розум, бо до біди недалеко.</p>
<p>Дякую.</p>
<p></p>
<p>ГОЛОВУЮЧИЙ. Дякую, Іване Григоровичу.</p>
<p>Запишіться, будь ласка, 2 – за, 2 – проти. <i>(Шум у залі) </i> У нас є бажаючі обговорити. <i>(Шум у залі)</i> Немає такої партії більше.</p>
<p>Будь ласка, Микиша Дмитро, "Слуга народу".</p>
<p></p>
<p>13:47:06</p>
<p>МИКИША Д.С.</p>
<p>Вітаю. Підтримую постанову цю блокуючу. Насправді, дійсно, та вакханалія відносно землі в першу чергу учбових земель, яка відбувалася і відбувається, і законопроект, який прийнятий, він повністю не відображає суті. Ми розуміємо, що в учбових цілях в першу чергу землі для багатьох вищих навчальних закладів, вони дійсно втрачені. І навіть Харківщина має нехай монстра, якого було також не зовсім коректно сформовано, біотехнологічний університет, але навіть зараз він свою матеріальну базу втрачає відповідно цього законопроекту, який є.</p>
<p>Тому я, звичайно, буду підтримувати цю блокуючу постанову. І, колеги, прошу вас також підтримати, щоб повернути той законопроект, який поки що законопроект, на повторне друге читання, і ми переглянули це всі знову правки і дійсно вирішили, прийняли правильне, зважене рішення щодо тих нормі до тих правок, які є в законопроекті, і були подані між першим і другим читанням. Прошу підтримати.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Гончаренко Олексій Олексійович, будь ласка, "Європейська Солідарність".</p>
<p></p>
<p>13:48:17</p>
<p>ГОНЧАРЕНКО О.О. Прошу передати слово колезі Ніні Южаніній.</p>
<p>Дякую.</p>
<p></p>
<p>ГОЛОВУЮЧИЙ. Ніна Петрівна Южаніна.</p>
<p></p>
<p>13:48:33</p>
<p>ЮЖАНІНА Н.П.</p>
<p>На жаль, наші виборці справді тільки вночі побачать в записі це засідання, але дуже добре, бо вже запитують всі: чи будуть вночі? Вони готові дивитися навіть вночі, бо людям цікаво.</p>
<p>Я не дуже звертала увагу на цей проект закону, визнаю, коли обговорювали тут у залі, але те, що почула на обговоренні на робочій групі, а далі в комітеті, мене просто дуже стурбувало.</p>
<p>Колеги, які тут присутні, я хочу, щоб ви почули. Якраз міністр аграрної політики доповів про те, що це стосується вилучення із постійного користування більше 500 тисяч гектарів землі. Десь 300 тисяч гектарів належало аграрній академії.</p>
<p>Запитання. Що означає вилучити, а це відібрати? Чому відібрати? Бо вони наживаються на нелегальній здачі в оренду. А чому вони так роблять? Бо заборонена оренда.</p>
<p>Так давайте їм тоді легально встановимо правила, дозволимо їм ті площі, які вони не використовують для навчання і для дослідницьких робіт, здавати в оренду. Ні, ми їх заберемо. Для чого? – запитую. А скільки гектарів ви залишите аграрній академії? Нуль. Нуль. Ви тільки що сказали, що 100 гектарів. Нуль! Я говорю: а як же вони далі діяльність будуть проводити? А вони візьмуть в суборенду у державного підприємства, яке отримає від Фонду держмайна, який отримає всі 500 тисяч після вилучення, отримає Фонд держмайна, передасть новоствореному державному підприємству, і Академія аграрних наук зможе в суборенду взяти 1 гектар, 2 чи скільки, і буде платити податок від 12 відсотків від нормативно-грошової оцінки землі. Це хрест на цій академії. Вони ніколи не зможуть приймати участь у цьому конкурсі і взяти жодного, жодного гектара землі.</p>
<p>Підтримайте, будь ласка. Повторне друге читання – це те, що треба зробити з цим...</p>
<p></p>
<p>ГОЛОВУЮЧИЙ. Дякуємо.</p>
<p>Нестор Іванович Шуфрич.</p>
<p></p>
<p>13:50:40</p>
<p>ШУФРИЧ Н.І.</p>
<p>Дякую, шановний пане головуючий. Прошу визначатись.</p>
<p></p>
<p>ГОЛОВУЮЧИЙ. Дякую.</p>
<p>Ставлю на голосування пропозицію прийняти в цілому законопроект за реєстраційним номером 7588-П1. Проект Постанови про скасування рішення Верховної Ради України про прийняття у другому читанні та в цілому проекту Закону України "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (реєстраційний номер 7588) (від 25.07.2022 року). Прошу голосувати.</p>
<p></p>
<p>13:51:34</p>
<p>За-25</p>
<p>Рішення не прийнято.</p>
<p>Переходимо до наступного питання.</p>
<p>З процедури Геращенко. Будь ласка, Ірина Володимирівна.</p>
<p></p>
<p>13:51:47</p>
<p>ГЕРАЩЕНКО І.В.</p>
<p>Дякую. Шановні колеги, інформую вас, у зв'язку з тим, що Погоджувальна рада зараз проходить у закритому, таємному режимі, як і засідання Верховної Ради України, але як учасниця погоджувальної групи я хочу поінформувати вас, що було прийнято відповідне рішення, що парламент у пленарному режимі працює 9, 10 і 11 серпня. І саме тому наша політична сила, наша політична фракція ставить прохання до головуючого на виконання рішення Погоджувальної ради поставити на голосування законопроекти, озвучені паном… Шановний пане головуючий, шановний… Ну, от зверніть увагу, виборці, навіть вночі, коли будете фільм жахів дивитися, в який зараз перетворився парламент, що фракція звертається до головуючого, але там більш важливі питання з представниками фракції "Слуга народу".</p>
<p>Ми просимо вас на виконання рішення Погоджувальної ради поставити на голосування зараз ті питання, які озвучив пан…</p>
<p></p>
<p>ГОЛОВУЮЧИЙ. Дякую, Ірина Володимирівна.</p>
<p>Я не буду цього робити.</p>
<p>7588-П2: проект Постанови про скасування рішення Верховної Ради України про прийняття у другому читанні та в цілому проекту Закону України "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (реєстраційний номер 7588) (від 25.07.2022 року).</p>
<p>Два – за, два – проти запишіться, будь ласка.</p>
<p><a name=Temp></a>Кубів Степан Іванович, "Європейська солідарність".</p>
<p></p>
<p>13:53:48</p>
<p>КУБІВ С.І.</p>
<p>Шановний пане Голово, дати прошу слово Ніні Петрівні Южаніній.</p>
<p></p>
<p>ГОЛОВУЮЧИЙ. Ніна Петрівна Южаніна, будь ласка.</p>
<p></p>
<p>13:54:03</p>
<p>ЮЖАНІНА Н.П.</p>
<p>Думаю, що нашим глядачам і нашим виборцям буде цікаво дослухатись, в що перетворюється і як створюється нова схема мегакорупції. Тут хтось про корупцію говорив там в попередні роки, так ви ж також читаєте про те, що корупція під час війни сягнула більших розмірів, чим там при тих президентах, які зараз десь знаходяться далеко в Російській Федерації.</p>
<p>Тому, отже, забрали 500 тисяч гектарів землі, передали як в тимчасове управління Фонду держмайна. Фонд держмайна далі передає цю землю, всі 500 тисяч плюс, в постійне… вірніше, в користування на 50 років новоствореному державному підприємству. Хвилиночку, чи це буде одне, чи їх буде 12, чи 24, це ще невідомо, сказали, подумають над цим. Оце новостворене державне підприємство буде платити за цю землю лише 12 відсотків орендної плати за землю, бо воно вже в оренді на 50 років, а не в постійному користуванні. А потім ця земля виставляється на торги, і суборенда має бути 12 плюс. Як сказали, що є бажаючі забрати цю землю під 24 відсотки. Я уявила, хто це бажаючі. Вони тут серед нас в залі бажаючі, які заберуть цю землю під 24 плюс. І все, що вони перерахують, 12 відсотків це державне підприємство заплатить в бюджет, а 12 залишає в своєму розпорядженні.</p>
<p>Вам не соромно, влада? Ви вже ніяк не зупинитеся в розкраданні. На зерновому коридорі у вас 1,5 відсотка з обороту, тут у вас буде 12 відсотків. Я порахувала, це десь біля 5 мільярдів за рік буде накопичено в кармані і використано скоріше за все на політичну боротьбу, оскільки це вже централізований…</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Клочко Андрій Андрійович, "Слуга народу".</p>
<p></p>
<p>13:56:13</p>
<p>КЛОЧКО А.А.</p>
<p>Дякую. Я прошу перейти вже до голосування, бо нема кворуму.</p>
<p>Дякую.</p>
<p></p>
<p>ГОЛОВУЮЧИЙ. Нестор Іванович.</p>
<p></p>
<p>13:56:22</p>
<p>ШУФРИЧ Н.І.</p>
<p>Дякую. Шановний пане Голово, я хочу звернутися до тих, хто буде нас дивитися, під час розгляду цих нікчемних постанов нема навіть авторів, які ці постанови подавали. Більшість авторів відсутні в залі, це просто нахабство. Ми втратили вже 52 хвилини на розгляд цих питань, а могли би прийняти, як мінімум, три важливих закони.</p>
<p>Дякую.</p>
<p></p>
<p>ГОЛОВУЮЧИЙ. Дякую, Нестор Іванович.</p>
<p>Деякі автори все-таки присутні. <i>(Шум у залі) </i> Що-що? Гунько відсутній з поважних обставин.</p>
<p>Законопроект ставлю на голосування за реєстраційним номером 7588-П2: проект Постанови про скасування рішення Верховної Ради України про прийняття у другому читанні та в цілому проекту Закону "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (реєстраційний номер 7588) (від 25.07.2022 року). Прошу голосувати.</p>
<p></p>
<p>13:57:40</p>
<p>За-23</p>
<p>Рішення не прийнято. Постанова не прийнята.</p>
<p>Наступна 7588-П3: проект Постанови про скасування рішення Верховної Ради України від 27 липня 2023 року про прийняття в цілому як закону проекту закону "Про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки" (реєстраційний номер 7588 25.07.2022 року).</p>
<p>Запишіться, будь ласка, два – за, два – проти.</p>
<p>Микиша Дмитро, будь ласка, "Слуга народу".</p>
<p></p>
<p>13:58:28</p>
<p>МИКИША Д.С.</p>
<p>Дякую. Колеги, знову законопроект 7588, який був прийнятий парламентом, є помилкою. Ми розуміємо, так, є певні проблеми, можливо, навіть великі проблеми в тому, що ті землі, які знаходилися в Академії агарних наук і в інших, щодо їх використання, правильного використання і загалом як воно правильно повинно функціонувати, ці запитання дійсно існували і існують, так. Але та історія, яка була прийнята – 7588, не те, що не вирішує цю проблему, навпаки її збільшують, навпаки консолідують ті потоки, які є за, скажімо так, в кулуарах, в бек-офісах відносно цих земель і вже точно не покращує ситуацію. Чи отримає від цього щось держава та місцеві бюджети? Ну, це ще питання, ми ще подивимося чи буде так, чи буде це відповідати дійсності, чи покращить ситуацію, чи буде наповнювати місцеві бюджети в першу чергу. В мене величезні запитання щодо цього питання. А те, що 7588 загалом трошки під певними гарними гаслами вирішує зовсім інші питання, але також відносно земель, ну, це очевидно для багатьох народних депутатів і тих в першу чергу, які не підтримували цей законопроект в цілому.</p>
<p>Тому повторюю ще раз, колеги, відповідну постанову треба підтримати. Законопроект повертається на повторне друге читання, розглядаємо правки. Правильні, гарні новели і правки, які покращать законопроект і дійсно приведе до тями його і до нормального стану, і вже тоді ми приймемо більшістю в залі, і законопроект дійсно буде допомагати в першу чергу і державному бюджету, і в першу чергу місцевим бюджетам. Тому прошу колег підтримати блокуючу постанову.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Степан Іванович Кубів, "Європейська Солідарність",</p>
<p></p>
<p>14:00:31</p>
<p>КУБІВ С.І.</p>
<p>Пане Голово, прошу слово передати Гончаренку Олексію.</p>
<p>Дякую.</p>
<p></p>
<p>ГОЛОВУЮЧИЙ. Олексій Олексійович Гончаренко, будь ласка.</p>
<p></p>
<p>14:00:43</p>
<p>ГОНЧАРЕНКО О.О.</p>
<p>Друзі! Олексій Гончаренко. Унікально, вперше в історії я одночасно виступаю з трибуни Верховної Ради і в телеграм-каналі, зараз всі одразу побачать, це вперше буде в історії. Є цьому підстава, друзі. А підстава наступна. Так як засідання Верховної Ради з незрозумілих причин до цих пір не транслюються, а показуються в записі тільки по ночам, але дуже важливо мені передати привіт, зараз ми розглядаємо постанову авторства депутата Гунька. Гунько – це той, який взятий з пакетом зі 85 тисячами доларів США, "Слуга народу". Пам’ятаєте, була пісня там "Слуга народу", от він може тепер співати. Я думаю, йому цікаво, що зараз відбувається в залі.</p>
<p>Пане Гунько, розглядаємо вашу постанову, правда, депутатів майже не залишилось, бо на другий день роботи депутати дуже перевтомились, в сесійній залі, як ви бачите, депутатів 40 є , але ми передаємо вам привіт, ми розглядаємо зараз вашу постанову. Отак сьогодні працює Верховна Рада. Це іде в телеграм канал, а я ще додам, друзі, безумовно, те, що зараз відбувається, це є ганьба. В нас немає депутатів, ми розглядаємо постанову іншого депутата, який в нас зараз в СІЗО.</p>
<p>Таких депутатів в нас вже накопичується така кількість, що скоро може бути окреме засідання там проводити, щонайменше комітетські. Це, друзі, дуже-дуже небезпечна тенденція. А проблема в тому, проблема в тому, що ми таким чином нищимо парламентаризм. Ми нищимо державу, тому що коли люди бачать, що в парламенту немає часу розглянути питання військовослужбовців, повернення доплат, демобілізації, нічого, частина парламенту вже сидить в СІЗО, інша кудись розбрелась. Ви розумієте, який це серйозний виклик.</p>
<p>Друзі, тому я прошу, давайте ми всі зрозуміємо, що нам треба повертатись до нормальної роботи Верховної Ради, з годинами запитань до уряду, з нормальною кількістю депутатів, з нормальною кількістю засідань, а не оце посміховисько, в яке ми...</p>
<p></p>
<p>ГОЛОВУЮЧИЙ. Дякуємо, Олексію Олексійовичу.</p>
<p>Дійсно, там можна проводити засідання комітетів, бо представлені депутати всіх фракцій і груп, ну більшості, з підозрами там, і різними пакетами, і так далі.</p>
<p>Нестор Іванович Шуфрич, будь ласка.</p>
<p></p>
<p>14:03:05</p>
<p>ШУФРИЧ Н.І.</p>
<p>Дякую, шановний пане головуючий. Хочу звернути увагу, що зараз ми стали свідками грубого порушення прийнятого нашого рішення щодо надання інформації про засідання Верховної Ради України через декілька годин після її завершення. Перше.</p>
<p>Друге. Пане головуючий, прошу реагувати на те, коли виступаючі не обговорюють по суті проекту постанови. І мені, дійсно, зрозуміла позиція депутатів, які залишили цей зал, щоб не втрачати час на марнотратство, що ми зараз робимо. Ми могли би прийняти низку законів, якби не ці постанови, які не набирають жодного сенсу.</p>
<p>Дякую.</p>
<p></p>
<p>ГОЛОВУЮЧИЙ. Дякую, Несторе Івановичу.</p>
<p>Переходимо до голосування. Ставлю на голосування пропозицію прийняти в цілому законопроект за реєстраційним номером 7588-П3: проект Постанови про скасування рішення Верховної Ради України від 27 липня 2023 року про прийняття в цілому як Закону проекту Закону про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки (реєстраційний номер 7588) (від 25.07.22 року). Прошу голосувати.</p>
<p></p>
<p>14:04:33</p>
<p>За-13</p>
<p>Рішення не прийнято.</p>
<p>Законопроект 7588, таким чином, може бути підписаний Головою Верховної Ради та спрямований на підпис Президенту України. Сподіваємось, що це буде якнайшвидше.</p>
<p>У нас є ще одне питання порядку денного. З процедури?</p>
<p>З процедури – Ірина Володимирівна Геращенко.</p>
<p></p>
<p>14:04:57</p>
<p>ГЕРАЩЕНКО І.В.</p>
<p>Дякую. Шановні колеги, найгрубіше порушення Конституції і законів України – це політична цензура. Найгрубіше порушення законів і Регламенту Верховної Ради України – це нецільове використання каналу "Рада". Ви знаєте, на канал "Рада" "слуги" разом зі своїми партнерами ОПЗЖ виділяють сотні мільйонів доларів і гривень щороку. Але канал "Рада" показує Офіс Президента.</p>
<p>Я хочу подякувати пану Железняку, пану Олексію Гончаренку, ну і собі теж можна сказати "дякую, Ірино", що ми безкоштовно зараз абсолютно інформуємо про діяльність роботи Верховної Ради України, про ті закони, які вона приймає, про ті обговорення, які тут є.</p>
<p>Я думаю, що це міг би робити профільний Комітет з питань свободи слова, але там працює три депутати, очолює цих трьох депутатів Нестор Шуфрич…</p>
<p></p>
<p>ГОЛОВУЮЧИЙ. Це вже не з процедури, Ірина Володимирівна, тому прошу припинити виступ Геращенко. Дякую. Дякую.</p>
<p>Хочу нагадати, що на каналі "Рада" відбувається показ наших засідань в запису, як і це було сказано в Постанові про діяльність Верховної Ради, протягом двох днів. Я не режисер марафону, я не можу дати відповідь на це питання.</p>
<p>Будь ласка, 9311-1-д-П. Проект Постанови про скасування рішення Верховної Ради України про прийняття у другому читанні та в цілому проекту Закону України "Про оптимізацію структури власності оператора газотранспортної системи України" (реєстраційний номер 9311-1-д) (від 28.06.2022 року).</p>
<p>Прошу, від авторів Кучеренко, будь ласка. Кучеренку дайте з місця, будь ласка.</p>
<p></p>
<p>14:06:50</p>
<p>КУЧЕРЕНКО О.Ю.</p>
<p>Дякую. Олексій Кучеренко, фракція "Батьківщина".</p>
<p>Шановні колеги, дійсно, на превеликий жаль, ми проводимо розгляд цього питання в залі пустому. Тут претензії не до авторів постанов, тому я хочу поправити деяких своїх колег, ці постанови мають сенс. І особисто, конкретно ця постанова авторства Тимошенко, Кучеренка, вона стосується законопроекту, який дозволили собі автори назвати – про оптимізацію структури власності Оператора газотранспортної системи України.</p>
<p>Насправді правильна назва цього законопроекту мала би бути абсолютно інша – про виправлення ганебної, непрофесійної, антиукраїнської, ідіотської помилки при прийнятті Закону, чотири роки тому назад, про так званий анбандлінг. Ніякої оптимізації не відбувається, ми просто вимушені виправляти свою помилку, яка мала шалені наслідки негативні для ринку газу, для газотранспортної системи, яка призвела до повної некерованості Оператора ГТС, до фактичного банкрутства Оператора ГТС, і це окрема наша проблема національної та енергетичної безпеки, і зараз ви виправляєте цю помилку.</p>
<p>В ході розгляду цього питання, на превеликий жаль, ціла низка наших пропозицій і правок, і моїх особисто, не була врахована колегами в залі. Ми пропонували створити систему управління прозорою, ми пропонували створити тариф і саму діяльність цього Оператора ГТС максимально прозорими для суспільства. Ми пропонували інші речі, які сьогодні не регулюються, на жаль, вашою владою і державою Україна за вашої участі, але, на жаль, вони не були сприйняті, і саме тому ми подали цю постанову на скасування цього, на жаль, недолугого Закону про так звану оптимізацію.</p>
<p></p>
<p>ГОЛОВУЮЧИЙ. Дякуємо.</p>
<p>Прошу записатися: два – за, два – проти.</p>
<p>Андрій Андрійович Клочко, "Слуга народу".</p>
<p></p>
<p>14:09:17</p>
<p>КЛОЧКО А.А.</p>
<p>Шановний головуючий, я вважаю, що вже треба перейти до голосування і зберегти час колегам.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Степан Іванович Кубів, "Європейська Солідарність".</p>
<p></p>
<p>14:09:28</p>
<p>КУБІВ С.І.</p>
<p>Прошу надати слово, пане Голово, Ніні Петрівні Южаніній.</p>
<p></p>
<p>ГОЛОВУЮЧИЙ. Ніна Петрівна Южаніна, будь ласка.</p>
<p></p>
<p>14:09:41</p>
<p>ЮЖАНІНА Н.П.</p>
<p>Тому, хто страждає від наших виступів, можна вийти із зали. Ніхто ж нікого не тримає.</p>
<p>А я звертаюсь зараз до наших виборців. Я хотіла би, по-перше, закінчити по попередньому проекту закону. Я говорю тільки по суті і доношу до вашого відома, яку велику комбінацію вибудували нинішні депутати разом з Офісом Президента. Тому що коли державне підприємство, яке заволодіє 500 плюс тисячами гектарами землі, здасть в оренду, в суборенду реальному там бізнесу, хто зможе заплатити 24 відсотки, то в бюджет воно буде платити тільки 12, бо це буде орендна плата, послуга, не земельний податок. Якби хотіли наповнити бюджет, то передавали б тим, хто готовий платити 24 відсотки не як суборенду, а оренду від Фонду держмайна. І тоді всі би гроші пішли в державний бюджет. А так державне підприємство чи сітка таких державних підприємств будуть головними спонсорами на виборчу кампанію всієї цієї братії, яка хоче йти двома, трьома флангами і знову мати владу.</p>
<p>Звісно, зараз народ України знаходиться в такому стані, коли розпач, горе, сльози у кожного в родині не дають можливості навіть вночі дивитися засідання Верховної Ради. Тому, якщо у вас залишилася хоча б крапля совісті, майте відповідальність перед тими людьми, хто воює, хто втратив здоров'я, хто взагалі залишає життя на полі бою за те, щоб ми з вами тут обговорювали. І немає нічого страшного, що ви вкотре почули правдиву інформацію, не ту, що вам говорять на засіданнях фракції, прошу це врахувати.</p>
<p></p>
<p>ГОЛОВУЮЧИЙ. Переходимо до голосування. Ставлю на голосування пропозицію прийняти в цілому Постанову з реєстраційним номером 9311-1-д-П про скасування рішення Верховної Ради України про прийняття у другому читанні та в цілому проекту Закону України про оптимізації структури власності оператора газотранспортної системи України (реєстраційний номер 9311-1-д 28.06.2022). Прошу голосувати.</p>
<p></p>
<p>14:12:22</p>
<p>За-16</p>
<p>Рішення не прийнято. Постанова не прийнята.</p>
<p>Дякую, колеги. Розгляд законопроектів завершено.</p>
<p>У нас тільки кілька оголошень є. <i>(Шум у залі)</i> Я сказав: у нас є кілька оголошень, а далі будемо дивитися по можливості.</p>
<p>Іванна Орестівна Климпуш-Цинцадзе звертається: з огляду на помилкове голосування за законопроект 8176 як "за", прошу щодо цього законопроекту вважати "утрималася" результатом мого особистого голосування.</p>
<p>І в нас є оголошення про структуру парламенту. Відповідно до частини третьої статті 60 Регламенту Верховної Ради України повідомляю про виключення зі склади депутатської фракції політичної партії "Слуга народу" у Верховній Раді України дев'ятого скликання народного депутата України Торохтія Богдана Григоровича.</p>
<p>А також відповідно до частини третьої статті 60 Регламенту Верховної Ради України повідомляю про виключення зі склади депутатської фракції політичної партії "Слуга народу" у Верховній Раді України дев'ятого скликання народного депутата України Гунька Анатолія Григоровича.</p>
<p>Переходимо до запитів. Внесено 53 депутатські запити.</p>
<p>Арсенія Пушкаренка до Прем'єр-міністра України щодо збільшення обсягу субвенції з державного бюджету місцевим бюджетам на облаштування безпечних умов у закладах загальної середньої освіти Житомирської області.</p>
<p>Арсенія Пушкаренка до начальника Житомирської обласної військової адміністрації, голови Житомирської обласної ради, Житомирського міського голови щодо створення на території Житомирської області Військового меморіального кладовища для вшанування пам'яті та поховання воїнів, загиблих на війні з Російською Федерацією.</p>
<p>Групи народних депутатів (Штепи, Кунаєва та інших. Всього 7 депутатів) до Прем'єр-міністра України щодо присвоєння почесної відзнаки "Місто-герой України" місту Гуляйполе Пологівського району Запорізької області.</p>
<p>Групи народних депутатів (Павленка, Климпуш-Цинцадзе та інших. Всього 6 депутатів) до Керівника Офісу Президента України, Прем'єр-міністра України щодо надання офіційної інформації стосовно реалізації Указу Президента України "Про невідкладні заходи щодо об'єднання зусиль для підтримки України" від 17 травня 2022 року №344/2022 та цільового використання зібраних у рамках національної платформи "UNITED 24" коштів для потреб сектору безпеки і оборони, відновлення інфраструктури України та медичної допомоги.</p>
<p>Антона Яценка до Уманського міського голови, Уманського районного територіального центру комплектування та соціальної підтримки щодо надання інформації стосовно військовозобов’язаних громадян - працівників комунальних підприємств, установ та організацій Уманської міської ради, її структурних підрозділів (відділів та управлінь), заброньованих на період мобілізації та на воєнний час.</p>
<p>Антона Яценка до Уманського міського голови щодо надання інформації стосовно кількості внутрішньо переміщених осіб, розміщених для тимчасового проживання на території Уманської міської територіальної громади станом на день оголошення депутатського запиту.</p>
<p>Групи народних депутатів (Ткаченка, Славицької, Шинкаренка) до Прем'єр-міністра України, міністра охорони здоров'я України щодо забезпечення медичним обладнанням Білгород-Дністровської міської багатопрофільної лікарні.</p>
<p>Групи народних депутатів (Ткаченка, Славицької, Шинкаренка) до Прем'єр-міністра України щодо проведення заходів державного фінансового контролю.</p>
<p>Групи народних депутатів (Ткаченка, Славицької, Шинкаренка) до Генерального прокурора щодо неналежного проведення досудового розслідування у кримінальному провадженні.</p>
<p>Олександра Ткаченка та Антоніни Славицької до Харківського міського голови щодо вжиття заходів для належного надання житлово-комунальних послуг.</p>
<p>Антоніни Славицької та Івана Шинкаренка до Прем'єр-міністра України щодо повернення земель лісового фонду державі.</p>
<p>Групи народних депутатів (Ткаченка, Шинкаренка, Славицької) до Прем'єр-міністра України щодо неналежного надання житлово-комунальних послуг.</p>
<p>Петра Павловського до Харківського міського голови про надання інформації щодо розміщення реклами у місті Харкові.</p>
<p>Групи народних депутатів (Разумкова, Микиші та інших. Всього 8 депутатів) до міністра оборони України щодо отримання інформації з приводу ремонту військової техніки, переданої Україні міжнародними партнерами за рахунок державного бюджету.</p>
<p>Дмитра Разумкова та Оксани Дмитрієвої до Прем'єр-міністра України щодо необхідних правових заходів для забезпечення доступу пацієнтів до ліків на основі канабісу.</p>
<p>Володимира Крейденка до Голови Державної служби України з безпеки на транспорті щодо надання інформації про кількість працівників, які знаходяться поза штатом, а також стосовно кількості зафіксованих порушень габаритно-вагових норм та транспортних подій, по яким було проведено розслідування.</p>
<p>Марії Мезенцевої до Прем'єр-міністра України щодо необґрунтованої ліквідації ДП "Харківстандартметрологія".</p>
<p>Марії Мезенцевої та Андрія Одарченка до Першого віце-прем'єр-міністра України – міністра економіки України щодо необґрунтованої ліквідації ДП "Харківстандартметрологія".</p>
<p>Олександра Ткаченка та Антоніни Славицької до Генерального прокурора щодо недопущення втручання в господарську діяльність.</p>
<p>Павла Сушка до Голови Національної соціальної сервісної служби України про надання інформації щодо повернення українських дітей та щодо заходів допомоги інституційним закладам, прийомним сім’ям, дитячим будинкам сімейного типу, опікунським сім’ям з дітьми-сиротами та дітьми, позбавленими батьківського піклування, які тимчасово перебувають за кордоном, що здійснюються Національною соціальною сервісною службою України.</p>
<p>Павла Сушка до міністра соціальної політики України про надання інформації стосовно заходів, які здійснюються Міністерством соціальної політики України щодо забезпечення співпраці з компетентними органами держав тимчасового перебування переміщених (евакуйованих) дітей-громадян України з питань забезпечення дотримання та захисту прав таких дітей під час прийняття адміністративними або судовими органами зазначених держав рішень.</p>
<p>Володимира Крейденка до Голови Державної служби України з безпеки на транспорті щодо надання інформації про судові справи за позовами до територіальних органів Укртрансбезпеки та до самої Укртрансбезпеки про визнання незаконними та скасування наказів про звільнення, поновлення на роботі та стягнення середнього заробітку за час вимушеного прогулу, в тому числі у зв’язку з неналежним виконанням керівниками своїх обов’язків або їх бездіяльності.</p>
<p>Групи народних депутатів (Ткаченка, Славицької, Шинкаренка) до Прем'єр-міністра України щодо забезпечення охорони земель лісового фонду.</p>
<p>Володимира Крейденка до віце-прем'єр-міністра з відновлення України - міністра розвитку громад, територій та інфраструктури України щодо надання інформації про пристрої зважування в русі (WIM) та методику вимірювання габаритних, вагових та інших параметрів пристроями зважування в русі (WIM).</p>
<p>Групи народних депутатів (Разумкова, Дмитрієвої та інших. Всього 15 депутатів) до Прем'єр-міністра України щодо недоречності спрямування бюджетних видатків на розважальний контент в умовах воєнного стану.</p>
<p>Ірини Геращенко та Марії Іонової до Уповноваженого з питань осіб, зниклих безвісти за особливих обставин Міністерства з питань реінтеграції тимчасово окупованих територій України, Уповноваженого Верховної Ради України з прав людини, Голови Координаційної ради з питань поводження з військовополоненими щодо сприяння в пошуку серед військовополонених Російської Федерації на території Росії і/або на тимчасово окупованих Російською Федерацією територіях України, включення в списки на обмін та повернення з полону військовослужбовців 24-тої окремої механізованої бригади імені короля Данила військової частини А0998, зниклих безвісти за особливих обставин, у зв’язку із захистом територіальної цілісності та недоторканості України від збройного нападу Російської Федерації у період воєнного стану в Луганській та Донецьких областях.</p>
<p>Ірини Геращенко та Марії Іонової до Першого віце-прем'єр-міністра України - міністра економіки України щодо надання офіційної відповіді про результати службової перевірки та про вжиття інших заходів реагування стосовно генерального директора національного органу стандартизації – Державного підприємства "Український науково-дослідний і навчальний центр проблем стандартизації, сертифікації та якості" Швидкого Олега Анатолійовича в зв’язку з його голосуванням за представника Російської Федерації при обранні на посаду голови підкомітету з арктичних операцій ISO.</p>
<p>Групи народних депутатів (Геращенко, Порошенка та інших. Всього 6 депутатів) до Головнокомандувача Збройних Сил України щодо сприяння у вирішенні питання зарахування загиблих в Бузковому Гаю бійців 1-ї, 2-ї і 5-ї рот 194-го батальйону 124-ї бригади територіальної оборони до іменних списків військової частини 7360.</p>
<p>Групи народних депутатів (Геращенко, Іонової та інших. Всього 4 депутатів) до виконуючого обов’язки директора Державного підприємства "Парламентський телеканал "Рада" стосовно надання інформації щодо створення контенту для телемарафону "Єдині новини #UАразом" і порядку використання коштів з Державного бюджету України.</p>
<p>Групи народних депутатів (Геращенко, Іонової та інших. Всього 4 депутатів) до Генерального директора Державного підприємства "Мультимедійна платформа іномовлення України" стосовно надання офіційної інформації щодо фінансування телемарафону "Єдині новини #UАразом", а також формату участі в ньому Державного підприємства "Мультимедійна платформа іномовлення України".</p>
<p>Миколи Тищенка до тимчасово виконуючого обов’язки Генерального директора державного спеціалізованого господарського підприємства "Ліси України" щодо надання інформації.</p>
<p>Софії Федини та Яни Зінкевич до Директора Товариства з обмеженою відповідальністю "МИ-Україна" стосовно надання інформації щодо створення контенту для телемарафону "Єдині новини #UАразом" і порядку використання коштів з Державного бюджету України.</p>
<p>Софії Федини та Володимира Ар'єва до Генерального директора Товариства з обмеженою відповідальністю "Міжнародна комерційна телерадіокомпанія" (ICTV) стосовно надання інформації щодо створення контенту для телемарафону "Єдині новини #UАразом" і порядку використання коштів з Державного бюджету України.</p>
<p>Лариси Білозір до виконувача обов'язків Голови Державної податкової служби України щодо тривалої затримки прийняття рішення про видачу ліцензії на виробництво спирту та невиконання Ухвали Суду посадовими особами Державної податкової служби України.</p>
<p>Групи народних депутатів (Разумкова, Дмитрієвої та інших. Всього 9 депутатів) до Прем'єр-міністра України щодо очікуваних бюджетних надходжень у 2023 році від реалізації Закону України (номер 3219-IX) (від 30 червня 2023 року).</p>
<p>Олександра Ткаченка та Антоніни Славицької до Генерального прокурора щодо вжиття заходів для недопущення порушень вимог кримінального процесуального законодавства.</p>
<p>Антона Яценка до ректора Черкаського державного технологічного університету щодо надання інформації та копій документів стосовно порядку присвоєння вченого звання "професор" та "почесний професор" Черкаського державного технологічного університету.</p>
<p>Антона Яценка до начальника Черкаської обласної військової адміністрації щодо надання інформації та копій документів стосовно розміру заробітної плати, надбавок, доплат, премій, матеріальної допомоги та інших виплат, нарахованих голові Черкаської обласної державної адміністрації – начальнику Черкаської обласної військової адміністрації Табурцю Ігорю Івановичу протягом періоду з 1 березня 2022 року по день оголошення депутатського запиту.</p>
<p>Віталія Войцехівського до міністра внутрішніх справ України щодо відомостей по кримінальному провадженню.</p>
<p>Антона Яценка до Прем'єр-міністра України щодо систематичних випадків недоречного та необґрунтованого в умовах воєнного стану виділення коштів місцевого бюджету Уманської територіальної громади Черкаської області на потреби, не пов’язані з забезпеченням обороноздатності держави, ігнорування позиції Президента щодо розподілення коштів місцевих бюджетів, та необхідності невідкладного вжиття відповідних заходів реагування.</p>
<p>Групи народних депутатів (Мороза, Гнатенка, Юрченка) до Прем'єр-міністра України щодо уточнення порядку отримання компенсації особами, житло яких зруйновано внаслідок збройної агресії Російської Федерації.</p>
<p>Антона Яценка до директора Комунального підприємства "УМАНЬВОДОКАНАЛ" Уманської міської ради щодо надання інформації та копій документів стосовно транспортних засобів та фінансово-господарської діяльності комунального підприємства "УМАНЬВОДОКАНАЛ" Уманської міської ради - облік та використання паливно-мастильних матеріалів протягом 2022-2023 років.</p>
<p>Юлії Яцик до директора - розпорядника Фонду гарантування вкладів фізичних осіб щодо надання офіційної інформації.</p>
<p>Шановні колеги! Я не знаю, це в Апарат треба звертатися. Дивіться, мені що приносять, я те читаю. Ви ж не на мене шлете їх. А у нас Апарат відповідає за документообіг Верховної Ради. Щоб задати питання, я маю якось від вас його отримати хоча б. Зверніться до мене тоді листом, що я не зачитав запит там, наприклад, усно це не працює. Бо я не знаю ці запити, вони мені не шлються.</p>
<p>Будь ласка, з процедури Іванна Орестівна.</p>
<p></p>
<p>14:23:51</p>
<p>КЛИМПУШ-ЦИНЦАДЗЕ І.О.</p>
<p>Шановний пане головуючий, дякую, що ви нарешті зачитали велику кількість запитів. Але я хотіла би звернути вашу увагу, що протягом двох місяців ви не зачитали той запит, який я спрямувала безпосередньо до Апарату Верховної Ради України і до Голови Верховної Ради України. Я просила би, щоб ви негайно звернулися, після завершення цього засідання звернулися до Апарату Верховної Ради України підготувати той запит до зачитування. Це перше.</p>
<p>Поза тим, мої колеги також говорять про те, що і їхні запити також не були озвучені, зокрема один із запитів пана Гончаренка. Ну, і ще були два мої запити також, щоправда десь протягом трьох тижнів вони вже лежать у вас на розгляді в Апараті, які стосувалися витрачання коштів на телемарафон. Я просила би вас провести роботу з Апаратом стосовно негайної підготовки їх до зачитування.</p>
<p>Дякую.</p>
<p></p>
<p>14:24:52</p>
<p>ГОЛОВУЮЧИЙ. Дякую, дякую.</p>
<p>Ми спрямуємо ваші зауваження до Апарату. <i>(Шум у залі)</i> Всі, зауваження всіх спрямуємо. І пані Світличної також. Ваш не треба. А у вас був запит якийсь, Ярослав Іванович? Ви, здається, не подавали запит.</p>
<p>Розгляд питань порядку денного на сьогодні завершено. Дякую всім за результативну роботу. Оголошую перерву в нашому пленарному засіданні. Про час і місце його продовження вам буде повідомлено завчасно. Нагадую на необхідності непоширення інформації щодо його початку.</p>
<p>Працюємо на перемогу України. Слава Україні!</p>
<p></p>

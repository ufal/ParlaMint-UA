Стенограма пленарного засідання
01 грудня 2021
<div>
<p align=center>ЗАСІДАННЯ ДВАДЦЯТЬ ШОСТЕ</p>
<p align=center>Зал засідань Верховної Ради України</p>
<p align=center>01 грудня 2021 року, 10 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>10:00:50</p>
<p>ГОЛОВУЮЧИЙ. Доброго ранку, шановні народні депутати та гості Верховної Ради України. Шановні народні депутати, прошу вас підготуватися до електронної реєстрації. Нагадую, після початку реєстрації необхідно, утримуючи сенсорну кнопку, натиснути на зелену кнопку "За" та утримувати її до кінця реєстрації, тобто до появи результатів на табло.</p>
<p>Шановні народні депутати, ви готові до реєстрації? Прошу народних депутатів реєструватися.</p>
<p></p>
<p>10:01:31</p>
<p>В залі зареєстровано 250 народних депутатів України.</p>
<p>Шановні народні депутати та гості Верховної Ради України! 30 років тому, 1 грудня 1991 року? відбулась визначна історична подія – всеукраїнський референдум про незалежність України і початок новітньої історії суверенної і незалежної України. У референдумі взяли участь майже 32 мільйони виборців. І понад 90 з них на запитання, чи підтверджуєте ви Акт проголошення незалежності України, відповіли: так, підтверджуємо.</p>
<p>Шановні колеги, дозвольте привітати вас з цим святом.</p>
<p>І сьогодні участь…<i>(Оплески) </i></p>
<p>Шановні колеги, я оголошую відкритим пленарне засідання Верховної Ради України.</p>
<p>Шановні народні депутати та гості Верховної Ради України! Запрошую до зали засідань Верховної Ради України Президента України Володимира Олександровича Зеленського. Прошу привітати. <i>(Оплески)</i></p>
<p>Шановні народні депутати та гості Верховної Ради України, у засіданні Верховної Ради беруть участь: Прем'єр-міністр України Денис Анатолійович Шмигаль та члени Кабінету Міністрів України, керівники центральних органів виконавчої влади, керівники судової гілки влади, судді Конституційного Суду України, присутні посадові особи, яких Верховна Рада України обирає, призначає і надає згоду на призначення на посаду, інші вищі посадові особи державної влади, голови обласних рад, представники засобів масової інформації, глави дипломатичних представництв іноземних держав та керівники представництв міжнародних організацій, акредитованих в Україні. І, колеги, вперше, вперше Верховною Радою України запрошені на пленарне засідання представники громадськості, серед яких рідні загиблих захисників України. <i>(Оплески) </i></p>
<p>Шановні народні депутати і гості Верховної Ради України, я прошу вшанувати хвилиною мовчання пам'ять героїв, які загинули в боротьбі за свободу, незалежність та територіальну цілісність нашої Батьківщини.</p>
<p><i>(Хвилина мовчання) </i></p>
<p>Дякую. Прошу сідати.</p>
<p>Шановні народні депутати та гості Верховної Ради України, Верховна Рада відповідно до пункту 8 частини першої статті 85 Конституції України заслуховує послання Президента України про внутрішнє і зовнішнє становище України. Сьогодні відповідно до пункту 2 частини першої статті 106 Конституції України Президент України звертається з посланням до Верховної Ради України про внутрішнє і зовнішнє становище України. </p>
<p>Шановні народні депутати, для проголошення послання до Верховної Ради України на трибуну запрошується Президент України Володимир Олександрович Зеленський. <i>(Оплески)</i></p>
<p></p>
<p>10:05:32</p>
<p>ЗЕЛЕНСЬКИЙ В.О.</p>
<p>Дуже дякую.</p>
<p>Шановні громадяни України, дорогий український народе, шановні присутні, шановні присутні! Сідайте, будь ласка. <i>(Оплески)</i> Дуже дякую. Дякую.</p>
<p>Шановний пане Голово, шановні присутні! Рік тому я починав своє послання словами про те, що його формат варто змінити і, окрім народних депутатів, звітувати безпосередньо перед людьми - людьми, які на п'ять років, на п'ять років, найняли всіх нас, найняли мене на роботу. Це наші військові, їх родини, наші лікарі, наші науковці, студентство, митці, спортсмени, всі наші громадяни України з усіх регіонів України, включаючи наш Донбас і Крим. <i>(Оплески)</i></p>
<p>І я дуже радий розпочати сьогодні це послання, вітаючи всіх вас, всіх їх у цій залі. Це особливо символічно саме сьогодні, у знаковий день, що стався рівно 30 років тому 1 грудня 1991 року: відбувся всеукраїнський референдум щодо незалежності України, яку підтримала абсолютна більшість громадян України з усіх регіонів, включаючи наш Донбас і Крим. <i>(Оплески)</i></p>
<p>30 років тому ми зробили великий крок, але не пішли далі. Ми відновили, проголосили, ми обрали, ми здобули незалежну Україну, але так і не почали будувати незалежність. Незалежну від чужого впливу, чужих інтересів, де закон один для всіх і закон вирішує все, а не один вирішує все і для всіх – це закон. Де Конституція – це великий суспільний договір, а не маленький кулуарний "договорнячок". <i>(Оплески)</i> Де політики працюють на сто відсотків громадян, а не на 20 відсотків ВВП одного громадянина. <i>(Оплески) </i></p>
<p>Таку країну не будували багато років. Таку країну останні два з половиною роки ми будуємо, ми всі з вами, всі разом. Насправді вільну, дійсно самостійну, реально незалежну державу.</p>
<p>Незалежна країна – це передусім здорова країна. Два роки ми протидіємо COVID-19. Ми починали майже з нічим, і це правда. Зараз маємо майже все, майже: лікарні, ліжка, кисень і, найголовніше, вакцини. Ще вчора ми не знали, як поділити першу партію у 500 тисяч доз, наразі доступні мільйони доз AstraZeneca, CoronaVac, Pfizer, Moderna. Ми почали з 10 тисяч щеплень на день, а в листопаді зробили 6,5 мільйона. Дякую нашим медикам. <i>(Оплески) </i>А загалом на сьогодні – 24 мільйони щеплень.</p>
<p>Але я не хочу, щоби сьогодні головним словом мого звернення було COVID, і не хочу, щоб це було слово локдаун. Я хочу, щоб головна асоціація з нашою країною була з іншими словами. Я хочу, щоб поряд зі словом Україна завжди було слово – вперше. Я буду говорити про головне, що зроблено вперше і що буде далі.</p>
<p>Попри глобальну пандемію та економічну кризу, спричинену саме цією пандемією, ми стабілізували економічну ситуацію. У 2021 році розмір економіки України вперше, вперше досягне рекордного рівня за період незалежності – перевищить 190 мільярдів доларів. <i>(Оплески)</i> Це більше ніж у докризових у 2008 та у 2013 роках.</p>
<p>Вперше, починаючи з того, з того ж самого 2013 року, ми знизимо державний борг до рівня нижче 50 відсотків ВВП. <i>(Оплески)</i> При тому, що в останні роки у більшості країн він стрімко зростав і в середньому в світі перевищує майже 90 відсотків. Наші золотовалютні резерви зросли і сьогодні досягають 30 мільярдів доларів. <i>(Оплески)</i> Це є найвищим показником з того ж 2013 року.</p>
<p>Вперше в історії незалежної України ставка кредитів для малого та середнього бізнесів опустилася нижче 10 відсотків, 10. <i>(Оплески)</i> Наразі це в середньому 9,7 відсотків. Завдяки програмі "Доступні кредити 5-7-9", український малий та середній бізнес отримав понад 70 мільярдів гривень, створив тисячі нових робочих місць.</p>
<p>Незабаром ми запускаємо програму "Українська мрія", за якою кожен громадянин нашої держави, який чесно сплачує податки, зможе отримати кредит за ставкою 5 відсотків, 5 відсотків у гривні для придбання власної нерухомості, електромобіля та здобуття освіти або зміни професії. <i>(Оплески)</i></p>
<p>Енергетична криза, обмеження в електропостачанні, значний ріст тарифів – вперше це не про Україну, я вас вітаю з цим. Це реалії усього світу, попри які нам вдалося зберегти стабільність в енергетиці, стримати зростання цін на житлово-комунальні послуги, а ціни на електроенергію для населення нашої держави навіть знизити.</p>
<p>В 2022 році ми розпочнемо велику програму "Велика термомодернізація". Ми плануємо утеплити тисячі, саме тисячі, не поодинокі випадки, тисячі багатоповерхових будинків, шкіл, садочків, лікарень. Це дозволить нам застрахуватися від подальшого росту цін на енергоресурси та вперше, вперше отримати справжню енергетичну незалежність. <i>(Оплески)</i></p>
<p>Я хочу подякувати, шановні парламентарі, я хочу подякувати вам, хочу подякувати Верховній Раді України. Вчора ми проголосували дуже важливий податковий Закон 5600, який збільшує… <a name=Temp></a><i>(Оплески)</i> який збільшує рентну плату за використання природних ресурсів України, кожного українця. Ми спрямуємо ці кошти саме на наших дітей. Тому до 10 грудня цього року вперше за всю історію нашої незалежності я вношу законопроект про економічний паспорт українця. <i>(Оплески)</i> До 10 грудня відповідно до нього… <i>(Оплески)</i> відповідно до нього ці кошти – плата за використання наших українських надр - накопичуватимуться на персональних рахунках дітей - громадян України. <i>(Оплески) </i> По досягненню, по досягненню, по досягненню повноліття наші діти зможуть використати ці гроші для отримання освіти, освіти в Україні, шановні політики, освіти своїх дітей в Україні чи купівлі власного життя в Україні.</p>
<p>Завдяки цим двом законам нарешті наші, чи когось, олігархи стануть справжніми інвесторами в майбутнє наших дітей. Я їх вітаю!<i> (Оплески)</i></p>
<p>І це також буде вперше за роки незалежності нашої держави. З сьогоднішнього дня, з сьогоднішнього дня, 1 грудня, мінімальна зарплата в Україні становить 6,5 тисяч гривень. <i>(Оплески)</i></p>
<p>Ми не тільки підвищили мінімальну заробітну плату, середня заробітна плата вперше в цьому році за останні 30 років у доларовому еквівалентні перевищала 500 доларів США на місяць. <i>(Оплески)</i> Вперше зарплата лікарів зросла за рік удвічі. З нового року, з 1 січня, вона складатиме мінімум 20 тисяч гривень. <i>(Оплески)</i> Середня заробітна плата лікаря в державі Україна буде 24 тисячі гривень. <i>(Оплески)</i> Ми вперше починаємо гідно ставитися до лікаря, і не тільки тоді, коли нам це потрібно. І я впевнений, що у своєму наступному посланні через рік такі самі слова я скажу про заробітну плату наших вчителів. <i>(Оплески)</i></p>
<p>Але питання не лише у збільшенні заробітних плат. У порівнянні з 2019 роком бюджет на медицину збільшився удвічі. Вперше за всю історію незалежної України ми повністю укомплектували автопарк швидких, швидких допомог, повністю, на сто відсотків. <i>(Оплески)</i> Ми відремонтували 600 сільських амбулаторій та понад 200 приймальних відділень. А вже в наступному році ми розпочинаємо реконструкцію – нова програма, - реконструкцію 48 обласних багатопрофільних клінічних лікарень: 24 – для дорослих, 24 – для дітей, а також 24 реабілітаційні центри для наших ветеранів. <i>(Оплески)</i></p>
<p>Я пишаюсь тим, що ми в наступному році вперше з початку війни на сході України, вперше повністю закриємо чергу на квартири для всіх ветеранів війни на сході України. <i>(Оплески)</i> Одразу після ветеранів ми розпочинаємо такий само процес для всіх наших військовослужбовців.</p>
<p>Я пишаюсь тим, що за порятунок майже тисячі людей в Афганістані українській воєнній розвідці весь світ аплодує стоячи. <i>(Оплески)</i></p>
<p>Слава Україні!</p>
<p></p>
<p>ГОЛОСИ ІЗ ЗАЛУ. Героям слава!</p>
<p></p>
<p>ЗЕЛЕНСЬКИЙ В.О. Я пишаюсь тим, що вперше за 30 років у 2022 році фінансування сектору оборони і безпеки, всіх програм, перевищить 320 мільярдів гривень, при тому, що у 2018 році ця сума була 191,7 мільярда гривень.</p>
<p>В рамках цих коштів ми вперше запускаємо комплексну ракетну програму, програму відновлення українського флоту, створення кібервійськ в Україні. Вперше за період незалежності держава будує літаки Антонов, АН-178, для своєї армії. <i>(Оплески)</i> Вперше розпочинаємо в Україні, вперше, будувати воєнний завод з виготовлення сучасних дронів.</p>
<p>Вперше за довгі роки Рада національної безпеки та оборони стала по-справжньому займатися безпекою та обороною держави Україна, держави, яка незалежна від злодіїв в законі, контрабандистів, кримінальних авторитетів, агентів інших держав, захищаючи свою землю, свої надра, свою питну воду, свій ліс і всі свої стратегічні підприємства.</p>
<p>Ми будуємо країну незалежну від допомоги та підтримки інших, яка завжди вдячна за це - я дякую кожному, кожній країні, - але ми ніколи не чекаємо тільки на це. І перш за все ми розраховуємо тільки на себе: не чекаємо десятки місяців від захоплення Криму, а збираємо десятки країн для його звільнення і запускаємо Кримську платформу<i>. (Оплески) </i></p>
<p>У першому саміті, у першому саміті Кримської платформи взяло участь 46 делегацій, лідери країн G7 та ЄС: США, Німеччина, Франція, Туреччина, всі наші друзі, керівництво НАТО, ОБСЄ, Рада Європи. Вперше з 2014 року деокупація Криму була обговорена на найвищому міжнародному рівні. Ми повернули Крим у світовий порядок денний. Кримська платформа буде закріплена у резолюції Генасамблеї ООН<i>. (Оплески)</i> Ми чекаємо на отримання нею офіційного статусу міжнародної організації.</p>
<p>Вперше від моменту окупації ми боремося за Крим не на бігбордах, а на всіх міжнародних майданчиках та зустрічах, не лозунгами, а офіційними документами. <i>(Оплески)</i></p>
<p>Вперше з 2014 року розроблена, ухвалена Стратегія деокупації та реінтеграції Криму. Територія площею 27 тисяч квадратних кілометрів, більша за деякі країни Європи і світу, але ми боремося не за гектари – за людей, за своїх громадян. І вперше за всю історію ми ухвалили Закон про корінні народи, який закріпив статус і права кримських татар. <i>(Оплески) </i></p>
<p>Ми боремося за нашу молодь і суттєво спростили школярам з Криму та тимчасово окупованого Донбасу доступ до вищої освіти в Україні: без ЗНО, безоплатно, без обмежень, без будь-яких умов у будь-який університет України. <i>(Оплески)</i></p>
<p>Ми боремося за тимчасово окуповану свідомість наших громадян, тому запустили мовлення для тимчасово окупованих територій. Це наша земля, звільнити її – наша мета. Ніхто не зробить це замість нас, це наша філософія. <i>(Оплески)</i></p>
<p>В цьому році ми зберегли двопартійну підтримку Сполучених Штатів Америки і вивели наші відносини на новий рівень, на дуже високий рівень. За підсумками моєї зустрічі з Президентом Байденом ухвалено спільну заяву, військова підтримка, оновлено Хартію стратегічного партнерства України і Сполучених Штатів Америки.</p>
<p>В основі наших відносин з Європейським Союзом – довіра, солідарність, взаємна підтримка. Це доводять результати 23-го Саміту Україна-ЄС та його амбітна підсумкова заява. Наша мета – імплементація Угоди про асоціацію.</p>
<p>За підрахунками уряду, за підрахунками загалом виконано більше 60 відсотків всіх зобов'язань України за Угодою, причому 25 відсотків – тільки у цьому році. Дякую вам, шановні депутати! <i>(Оплески)</i></p>
<p>Ми щодня доводимо, що здатні не лише ефективно співпрацювати з НАТО у операціях та навчаннях альянсу (взаємодія у Чорному морі, діяльність литовсько-польсько-української бригади), але й зі зброєю в руках захищати нашу державу, демократію, свободу, нашу власність, Україну.</p>
<p>Вперше спільно з Великою Британією ми реалізуємо амбітний проект розвитку Військово-Морських сил України на суму 1,7 мільярда фунтів стерлінгів. З Туреччиною вже будуємо перший корвет для наших Військово-Морських сил.</p>
<p>Вперше укладено чотири масштабні угоди з Францією на 1,3 мільярда євро на великі інвестиційні проекти.</p>
<p>Ми досягнули важливих результатів у співпраці з нашими партнерами: з МВФ, зі Світовим банком, з ЄБРР та іншими міжнародними інституціями - на загальну суму понад 2,7 мільярда доларів.</p>
<p>Ми вперше запропонували лідерам ЄС створити регіональну платформу зміцнення енергетичної безпеки. Актуальність цієї ініціативи підтверджує триваюча енергетична криза в Європі. Ми послідовно доводимо: Північний потік-2 – енергетична зброя, яка створює загрозу не тільки Україні - всьому регіону. Ми вдячні всім партнерам, які нас підтримують. Дуже дякую всім цим країнам.</p>
<p>Важлива складова нашої міжнародної політики – підтримка світового українства. Я знаю, наскільки важливе для українців, що мешкають у США, в Канаді, в ЄС, є питання множинного громадянства. Сьогодні я вношу відповідний законопроект на розгляд парламенту – "Нас 65 мільйонів". <i>(Оплески) </i>Вперше українці з усього світу будуть відчувати себе не діаспорою, не просто людьми українського походження, а українського громадянства, рівними українцями. І це також частина нашої незалежності, коли люди з рівними правами їздять рівними дорогами.</p>
<p>Щодо доріг. За 30 років українці стали класними водіями - це правда, навчившись оминати ями на дорогах. Вперше в історії опозиція критикує владу за те, що вона будує дороги і мости. <i>(Оплески)</i> Особлива критика "Великого будівництва" лунає від тих, які в свій час при владі не змогли зробити ні "середнього будівництва", ні навіть "маленького". <i>(Оплески)</i> Та й самі їздили по дорогах з дірками, залишаючи причому дірки й в бюджеті. <i>(Оплески)</i></p>
<p>Всі думали, що хороші дороги і Україна – це антоніми, ми довели, що це слова-синоніми. Ми вже побудували 13 тисяч кілометрів доріг. <i>(Оплески)</i> Але багато якісних доріг не буває, тому ціль на два наступні роки не зменшується. Ціль амбітна – це 15 тисяч кілометрів доріг, і ні кілометром менше, і вже закінчити цю велику реформу. <i>(Оплески)</i></p>
<p>Ще один важливий напрямок – це Національна програма відновлення мостів. В її рамках уже побудовано та оновлено 560 мостів та мостових переходів, серед яких легендарний міст у Запоріжжі, який був на виду, який був недобудом 15 років. За наступні два роки ми плануємо з'єднати береги по всій нашій Україні: ще 810 мостів і мостових переходів, серед яких кременчуцький та ямпільський мости.</p>
<p>Незалежність, вона має відчуватись всюди, вона має відчуватись в повітрі, тому ми створюємо українського національного авіаперевізника. Вперше за багато років перевізник зможе літати в наші нові регіональні аеропорти, які ми будуємо. Загалом наразі будуємо в 16 містах України. Ми також прагнемо побудувати аеропорт міжнародного значення на Закарпатті між Ужгородом та Мукачевим (це новий проект) та два аеропорти на сході України, бо Донбас – це Україна.<i> (Оплески)</i></p>
<p>Перший рейс національного перевізника буде в 2022 році. До 2025-го буде повністю сформовано флот компанії, нашої державної компанії, не менше 20 сучасних суден, нових суден. Будуть відкриті регулярні рейси як всередині, так і ззовні. Українського перевізника мають бачити не тільки в Україні, а й в усьому світі, і цьому дуже допоможе Угода про "відкрите небо" - авіаційний безвіз, який ми нарешті підписали з Європейським Союзом. Я вас вітаю.<i> (Оплески)</i> Тому UNA (Ukraine national airlines), UNA обов'язково приземлиться в ЄС. І такі великі плани справді окриляють.</p>
<p>Незалежність – це природний потяг кожної людини, тому ми запускаємо 10 нових потягів "Інтерсіті плюс", 80 нових електричок та майже 500 нових спальних сучасних українського виробництва вагонів.</p>
<p>Незалежна країна – це там, де ти будеш здоровим незалежно від свого соціального статусу. Для цього ми вперше запустили програму "Здорова Україна", для цього вона є, для кожного українця, в рамках якої ми вже побудували 600 активних парків, 900 спортивних майданчиків, 193 стадіони та 25 басейнів. Попереду ще 9 тисяч спортивних майданчиків і початок програми, державної програми: 19 льодових арен, сотні ДЮСШ та спортивних інтернатів, нові палаци спорту. Вони стануть нашими новими місцями сили, здоров'я нашої нації, здоров'я нашого майбутнього, тобто здоров'я наших дітей. <i>(Оплески) </i></p>
<p>З самого початку ми ставили чіткі завдання: підвозити до шкіл та до садочків наших дітей не довше ніж 30 хвилин якісною дорогою. Усе має бути зрозуміло і правильно, і сучасно, з усіма міжнародними стандартами. І цих нових шкіл та садочків має ставати кожного дня все більше і більше. Поки ми будуємо, так, може, не дуже багато, але понад 150 дитячих садочків, буде ще 300, побудовано 200 нових шкіл, буде ще 300.</p>
<p>Вперше за 30 років ми почали знову будувати літаки "Антонов". Вперше за довгі роки ми почали будувати наші вітчизняні локомотиви та вагони в Кременчуці. Вперше за довгі роки ми почали будувати в Харкові наші танки, сучасні, українські. <a name=_GoBack></a><i>(Оплески) </i>І це будівництво, воно дійсно велике і становиться все більшим з кожним днем.</p>
<p>Інфраструктура – це нові робочі місця, нова якість життя кожного. Незалежна країна, вона повинна бути такою. Незалежна країна - вона розумна країна, вона освічена, а тому сильна країна не може бути із слабкою освітою. Ми підтримуємо талановитих школярів: запроваджуємо нові премії, нові премії, нові державні премії, президентські премії. Сто тисяч гривень переможцям, кожному переможцю міжнародних учнівських олімпіад з математики, фізики, інформатики, хімії. Вперше ми надаємо премії, в цьому році вперше, не тільки учням, але і вчителям, які підготували цих чемпіонів. <i>(Оплески) </i></p>
<p>Десять тисяч гривень щомісяця отримують випускники з найвищим балом ЗНО, 250 учнів, 10 найкращих з кожного регіону України. А для нас кожний регіон України найкращий. Цього року ми підвищили стипендії студентам до прожиткового мінімуму, при цьому кількість, кількість стипендіатів зменшувати ніхто не буде. Це дуже важливий момент, зверніть на це увагу. <i>(Оплески)</i></p>
<p>Цього року ми забезпечили ноутбуками понад 60 тисяч вчителів. А до 2023 року новий ноутбук буде у кожного, у кожного вчителя нашої держави.</p>
<p>Вперше для держави кібербезпека, штучний інтелект, нанотехнології, аерокосмічні, енергетичні, біотехнології – це не просто розумні слова, а пріоритетні спеціальності в Президентському університеті, який ми починаємо будувати і створювати вже наступного року.</p>
<p>Два роки тому запрацював Національний фонд досліджень – це грантова підтримка науки. За 2 роки гроші отримали 222 наукові проекти на загальну суму біля 1 мільярда гривень. Це наукові розробки, в яких залучено понад півтори тисячі провідних та молодих українських вчених.</p>
<p>Вперше за багато років ми відновлюємо науковий флот нашої держави. <i>(Оплески)</i> Останній рейс, уявіть собі, останній рейс українського наукового судна у Світовому океані відбувся 20 років тому, а у Чорному морі – 10 років тому. Цього року у нас з'явилось два кораблі. Мало поки що, але вони з'явились. Судно "Борис Олександров", яке буде виконувати наукові, екологічні дослідження Чорного моря, та криголам "Ноосфера" для дослідження Світового океану,<i> </i>а також наших експедицій до української станції "Академік Вернадський" в Антарктиді. <i>(Оплески)</i></p>
<p>Наша незалежність – це можливість пам'ятати та берегти своє минуле. Будучи впевненими у майбутньому, ми будуємо меморіальні, нарешті будуємо меморіальні комплекси "Бабин Яр", та наступного року ми завершимо будівництво Меморіального комплексу пам'яті жертв Голодомору.</p>
<p>Спільна пам'ять, спільний біль – це те, що нас об'єднує і робить сильнішими. І носіями цієї пам'яті є люди поважного віку. Хтось каже, що правильно говорити "люди похилого віку". Ні. За все, що вони зробили, реально зробили для нас, правильно говорити "люди поважного віку". <i>(Оплески) </i></p>
<p>Мені соромно, що всі ці роки ми робили для них занадто мало. Для когось – це просто основний електорат, а для мене – це люди, які віддали своє життя на благо України, на благо нашої держави. Тому один з наших, з моїх особисто основних пріоритетів – це турбота про людей поважного віку. Зокрема, ми вже втілили програму доплат до пенсій для людей, які досягли 80 років та 75 років плюс. У наступному році ми розширюємо цю програму для людей, які досягли 70 років. <i>(Оплески) </i></p>
<p>Ми чітко виконуємо зобов'язання щодо щорічної індексації пенсій. Так, з березня 21-го року проіндексовано пенсій 7,9 мільйонів пенсіонерів. Вперше за багато років суттєво збільшені пенсії для ліквідаторів та постраждалих від Чорнобильської катастрофи. <i>(Оплески) </i>Вперше за роки незалежності ми погодили параметри надійної обов'язкової накопичувальної, нарешті, накопичувальної пенсійної системи, яка дозволить заощаджувати кошти на гідну старість. І найближчим часом парламент, впевнений в цьому, розгляне вже готовий відповідний законопроект. Шановні депутати, особливо, депутати поважного віку, на вас надія. <i>(Оплески)</i></p>
<p>Ми вперше запровадили комплексний підхід вирішення проблем людей, які зустрічаються, на жаль, з різними бар'єрами. Це люди з інвалідністю з дитинства, яким підвищено розмір надбавки на догляд. Це і малозабезпечені сім'ї, для яких розмір виплат збільшено на 50 відсотків і становить 5,5 тисячі гривень. Це і діти, що постраждали від вибухів, від вибухових предметів, їм вперше встановлено допомогу. Це і люди, які постраждали від насильств у сім'ї. Вперше запроваджено субвенцію на створення шелтерів для них. Це є сім'ї з дітьми, тати, які вперше отримали право йти у відпустку для догляду за новонародженими дітьми. Ми збільшили розмір державної допомоги на дітей, хворих на дуже тяжкі захворювання. Все це риси країни з європейським обличчям, або простіше – країни з людським обличчям. <i>(Оплески)</i></p>
<p>Це також стосується і цифрової країни. Незалежність – це цифрова свобода від бюрократії, черг та корупції. В цьому вже пересвідчились понад 11 мільйонів користувачів нашого державного додатку Дія. <i>(Оплески)</i></p>
<p>Україна стала першою країною в світі, яка запровадила це першою – запровадила цифровий паспорт громадянина своєї держави. Ми запровадили цифрове водійське посвідчення, за допомогою якого можна подорожувати або навіть можна відкрити банківський рахунок онлайн. У Дії доступні: цифровий студентський квиток, страховка на авто, електронний підпис у смартфоні, цифровий податковий номер, оплата податків та штрафів та багато-багато іншого. Це не уявний якийсь там метасвіт, метавсесвіт - це реальність, це реальні послуги, які допомагають реальним громадянам України у реальному часі, вже сьогодні, вже зараз 24/7. І сьогодні до цих функцій додається прописка, тобто можливість змінити реєстрацію онлайн.</p>
<p>В ХХІ столітті люди можуть вільно переміщатися своєю країною незалежно від будь-яких штампів у паспорті. Дія в першу чергу – це соціальний додаток для всіх громадян України. Тепер призначити або перерахувати пенсію нашим поважним людям може не жіночка в кабінеті, а онук на дивані. Ми вже починаємо запуск цієї функції, і Дія охопить всіх українців, незалежно від віку.</p>
<p>Незалежність – це можливість незалежно, чесно, прозоро вести бізнес у нашій державі. Послуги з відкриттям бізнесу в Україні стануть найбільш швидшими, найбільш швидшими у світі. <i>(Оплески)</i></p>
<p>Вже зараз відкрити ФОП, наприклад, можна за 10 хвилин, бачити та заповнювати декларацію, сплачувати податки. Ми будуємо власний бізнес незалежно від "хотєлок" чиновників, де враховані всі побажання бізнесу. Для цього ми запускаємо, нарешті запускаємо Дія Сіті. Я вас всіх вітаю! <i>(Оплески)</i>. Дія Сіті, яка дозволить створити в Україні найпотужніший IT-хаб у Центральній та Східній Європі. Українці та підприємці з усього світу матимуть можливість швидко реалізовувати наймасштабніші інноваційні та бізнес-ідеї та ефективно їх впроваджувати. За 5 років Дія Сіті дозволить збільшити об'єм ринку IT вдвічі і буде становити біля 12 мільярдів доларів США, а кількість робочих місць – до 450 тисяч. Це будуть одні з найкращих умов для ведення IT-бізнесу та креативної індустрії у світі.</p>
<p>В планах запустити, вже скоро, важливі функції: електронний перепис (Е-перепис), який згодом приведе до електронного голосування. В центрі наших перетворень є народ, і ми маємо дізнатись, скільки нас, де ми живемо. Пишаємося тим, що Україна стане другою країною у світі, яка проведе перепис населення у співпраці з Apple вже у лютому 2023 року. <i>(Оплески) </i></p>
<p>Наша мета – щоб сто відсотків послуг в державі українці могли отримувати саме онлайн, без чиновника, без черг, без корупції. Але боротьба з корупцією – це є справедливий, незалежний суд.</p>
<p>Судова реформа в Україні – тут пишатись, я вважаю, поки що нема чим, нема чим. Ми тільки на початку цього складного шляху, ми лише проголосували перші два закони. Я дякую кожному депутату, які підтримали закони про ВРП (Вищу раду правосуддя), про Вищу кваліфікаційну комісію суддів. Дякую вам. <i>(Оплески)</i></p>
<p>Розпочата судова реформа в Україні не вперше, але вперше її буде доведено до кінця. <i>(Оплески)</i> Я вдячний всім народним депутатам ще раз, які підтримують такі законопроекти, а також хочу подякувати нашим міжнародним партнерам, які нас підтримують на цьому складному шляху. Дякую.</p>
<p>А шлях цей буде дійсно непростим. Вперше за 30 років повністю проголосована земельна реформа. Вітаю вас! <i>(Оплески)</i> Вперше за 30 років ми починаємо повномасштабне, вперше, облаштування державного кордону України по всьому периметру нашої держави. Нарешті ми прийняли Закон про територіальну оборону, пройшло 8 років. Я вас вітаю! <i>(Оплески)</i></p>
<p>Ми затвердили нарешті деокупацію Криму.</p>
<p>Ми вперше за 30 років розпочали системну боротьбу з олігархами. <i>(Оплески)</i> Хтось каже, правильно говорити не "з", а "проти" олігархів, а я скажу: правильно не говорити, а це робити. <i>(Оплески)</i> І я впевнений, що Україна в цій боротьбі переможе, Україна з цим закінчить.</p>
<p>Але я не хочу закінчувати свій виступ саме цією тематикою - тематикою олігархів. Я хочу не говорити в кінці про дрібні речі, я хочу сказати про головне. <i>(Оплески)</i> Хочу говорити про головне – про державу без прикрас, без купюр, говорити абсолютно з вами відверто, чесно, бо саме таких нас обирали, бо саме такі ми були, і, хочеться вірити, що ми такими і залишаємося. <i>(Оплески)</i> Ми повинні говорити відверто, говорити, незважаючи на будь-які складнощі, говорити правду, яка вона є, яку ми могли говорити або ще можемо. Хочеться вірити, що саме можемо.</p>
<p>А тоді давайте чесно: 8 років триває війна на Донбасі, 8 років як Росія анексувала Крим. І я не боюся говорити всім, і говорити прямо росіянам. Саме тому водночас я не боюсь прямої розмови з ним, ми не боїмося прямого діалогу. Ми знаємо, хто з європейських країн підтримує Україну, і це правда, і дякуємо їм. Ми знаємо, хто з українських… країн робить вигляд, що підтримує Україну і нашу незалежність. Ми знаємо, що наша армія найкраща в світі і захистить нас. <i>(Оплески)</i> Захистить нас, і чесно, і всі нас підтримують, але ніхто, крім нашої армії, нас не захистить, це правда.</p>
<p>І ми повинні зізнатися, без нашого війська ми не зможемо зупинити війну. І ми повинні сказати правду, що ми не зможемо зупинити війну без прямих перемовин з Росією. І сьогодні це визнали вже всі, всі і зовнішні партнери. Всі зовнішні визнали, а деякі внутрішні це не визнають. І ми повинні говорити, ми повинні говорити, знаючи, що у нас сильна, потужна армія. І не боятись зараз говорити один одному правду. Якщо ми хочемо повернути Донбас - давайте. А, якщо не хочемо, хочемо ходити і просто про це говорити, то давайте нічого не робити. <i>(Оплески)</i></p>
<p>І давайте в цьому питані поставимо крапку просто і чесно. І зрозуміємо наприкінці: наша держава, як можемо, давайте боротися за це, за наші території, всіма можливостями, всі разом, усіма політиками, незважаючи на колір цих політиків, і з усіма бізнесменами, які… <i>(Оплески)</i> з усіма бізнесменами, незважаючи на їх калібр, поки це не пізно.</p>
<p>Ми – велика країна. Слава кожному з вас! Слава Україні!</p>
<p></p>
<p>ГОЛОСИ ІЗ ЗАЛУ. Героям Слава!</p>
<p><i>(Оплески)</i></p>
<p></p>
<p>ЗЕЛЕНСЬКИЙ В.О. Дякую.</p>
<p>Ще залишився, мені здається, дуже важливий фінал, дуже важливий. Давайте розпочнемо, якщо можна.</p>
<p></p>
<p>10:47:56</p>
<p>ГОЛОВУЮЧИЙ. Так, шановні народні депутати та гості Верховної Ради України, переходимо до вручення державних нагород з нагоди 30-ї річниці всеукраїнського референдуму про незалежність України, рішення про проведення якого було ініційовано і прийнято Верховною Радою України.</p>
<p>Будь ласка.</p>
<p></p>
<p>БРУСИЛО І.М. Указом Президента України за особисту мужність, виявлену в захисті державного суверенітету та територіальної цілісності України, присвоєно звання Герой України з врученням ордена "Золота Зірка" Коцюбайлу Дмитру Івановичу – добровольцю Добровольчого Українського Корпусу "Правий сектор". <i>(Оплески)</i></p>
<p>За значний особистий внесок у державне будівництво, соціально-економічний, науково-технічний, культурно-освітній розвиток України, вагомі трудові досягнення, високий професіоналізм та з нагоди 30-ї річниці підтвердження всеукраїнським референдумом акта проголошення незалежності України 1 грудня 1991 року нагороджено орденом князя Ярослава Мудрого IV ступеня Гриньова Бориса Вікторовича, директора Інституту сцинтиляційних матеріалів Національної академії наук України, академіка НАН України.<i> (Оплески)</i> Нагороджено орденом "За заслуги" ІІ ступеня.</p>
<p>Бондаря Михайла Анатолійовича - головного інженера - першого заступника генерального директора державного підприємства "Конструкторське бюро "Південне" імені Янгеля, місто Дніпро. <i>(Оплески)</i> </p>
<p>Похвальського В'ячеслава Володимировича – голову Запорізької обласної державної адміністрації у 1992-1998 роках, керівника організаційного комітету з питань проведення референдуму у Запорізькій області 1 грудня 1991 року. <i>(Оплески)</i></p>
<p>Сандуляка Леонтія Івановича – громадсько-політичного діяча, науковця, дипломата, співавтора Акта проголошення незалежності України, місто Чернівці. <i>(Оплески)</i></p>
<p>Нагороджено орденом "За заслуги" ІІІ ступеня.</p>
<p>Мандрику Юрія Пилиповича – інженера товариства "Спеціалізована будівельна компанія "Водпроект", місто Вінниця. <i>(Оплески)</i></p>
<p>Мочалова Ігоря Олександровича – голову наглядової ради громадської організації "Полтавські родини полеглих захисників України". <i>(Оплески)</i></p>
<p>Новака Василя Леонідовича – директора державної установи "Інститут патології крові та трансфузійної медицини Національної академії медичних наук України". <i>(Оплески)</i></p>
<p>Чомка Степана Степановича – керівника громадської організації "Івано-Франківська обласна спілка членів сімей загиблих, померлих та безвісти зниклих у зоні АТО". <i>(Оплески)</i></p>
<p>Нагороджено орденом княгині Ольги ІІІ ступеня.</p>
<p>Булах Наталію Юріївну – начальника медичної служби 128 окремої гірсько-штурмової бригади оперативного командування "Захід" Сухопутних військ Збройних Сил України, капітана медичної служби. <i>(Оплески)</i></p>
<p>Ковриженко Людмилу Іванівну – матір-виховательку дитячого будинку сімейного типу, Луганська область. <i>(Оплески)</i> </p>
<p>Харченко Наталію Олексіївну – голову правління громадської організації "Незламні матері України", місто Київ<i>. (Оплески)</i></p>
<p>Шанську Раїсу Олександрівну – члена правління громадської організації "Єдина Родина Чернігівщини". <i>(Оплески)</i></p>
<p>Янко Наталію Вікторівну - головного державного санітарного лікаря Волинської області. <i>(Оплески)</i></p>
<p>Присвоєно почесне звання "Народний артист України" Скляр-Кондрашевській Валентині Анатоліївні – артистці інструментально-пісенного дуету "Неопалима купина", Київська область. <i>(Оплески)</i></p>
<p>Присвоєно почесне звання "Заслужений артист України" Ластовецькій Тетяні Миколаївні – головному хормейстерові Сумського національного академічного театру драми та музичної комедії імені Щепкіна. <i>(Оплески)</i></p>
<p>Присвоєно почесне звання "Заслужений архітектор України" Вербовецькому Юрію Володимировичу – керівникові архітектурної майстерні, Тернопільська область. <i>(Оплески) </i></p>
<p>Присвоєно почесне звання "Заслужений вчитель України" Савчук Ірині Григорівні – учительці Краматорської української гімназії Краматорської міської ради, Донецька область. <i>(Оплески) </i></p>
<p>Присвоєно почесне звання "Заслужений донор України" Ващенку Сергію Володимировичу – донорові, резервісту Житомирського окремого батальйону територіальної оборони. <i>(Оплески)</i></p>
<p>Присвоєно почесне звання "Заслужений лікар України".</p>
<p>Головатюк Катерині Петрівні – лікареві Пологового будинку № 1 Одеської міської ради. <i>(Оплески)</i></p>
<p>Гудимі Ігорю Володимировичу – головному лікареві комунального некомерційного підприємства "Рівненська центральна районна лікарня". <i>(Оплески)</i></p>
<p>Запорожцю Миколі Олексійовичу – завідувачеві відділення комунального некомерційного підприємства "Черкаська обласна дитяча лікарня". <i>(Оплески)</i></p>
<p>Марченко Наталії Миронівні – завідувачеві центру комунального некомерційного підприємства "Херсонська дитяча обласна клінічна лікарня". <i>(Оплески)</i></p>
<p>Смірновій Олені Георгіївні – завідувачеві відділення комунального некомерційного підприємства "Кіровоградська обласна лікарня". <i>(Оплески)</i></p>
<p>Присвоєно почесне звання "Заслужений працівник освіти України" Ільїнському Валентину Михайловичу – старшому викладачеві кафедри Хмельницької гуманітарно-педагогічної академії. <i>(Оплески)</i></p>
<p>Присвоєно почесне звання "Заслужений юрист України" Свиридовій Дарії Олександрівні – першому заступникові Постійного Представника Президента України в Автономній Республіці Крим. <i>(Оплески)</i></p>
<p>Присвоєно почесне звання "Заслужений працівник фізичної культури і спорту України" Бугайову Анатолію Івановичу – директорові Миколаївської спеціалізованої дитячо-юнацької спортивної школи олімпійського резерву з легкої атлетики. <i>(Оплески)</i></p>
<p>Президент України Володимир Зеленський. <i>(Оплески)</i></p>
<p></p>
<p>ГОЛОВУЮЧИЙ. Дякую.</p>
<p>Шановні народні депутати, давайте подякуємо Президенту України Володимиру Зеленському, уряду на чолі з Прем'єр-міністром та всім, хто брав участь у пленарному засіданні. <i>(Оплески)</i></p>
<p>Оголошується перерва на 30 хвилин.</p>
<p></p>
<p align=center><i>(Після перерви)</i></p>
<p align=center><i> </i></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>11:29:00</p>
<p>ГОЛОВУЮЧИЙ. Шановні народні депутати, продовжуємо нашу роботу.</p>
<p>Колеги, сьогодні відзначається День працівників прокуратури. Давайте привітаємо колег. В нас є серед народних депутатів колишні представники цього сектору. Діяльність органів прокуратури відіграє визначну роль в додержанні принципу верховенства права в Україні, у зміцненні законності, захисті прав людини та громадянина. Щиро бажаємо працівникам прокуратури доброго здоров'я, наснаги, нових здобутків у справі розбудови України як правової держави. Передаємо їм найщиріші вітання.</p>
<p>Шановні народні депутати, відповідно до статті 25… Перерва з заміною на виступ, вибачте.</p>
<p>Да, будь ласка, Андрій Володимирович Парубій. Перерва з заміною на виступ, фракції "ЄС" та "Голос", 3 хвилини. Будь ласка, Андрій Володимирович.</p>
<p></p>
<p>11:30:02</p>
<p>ПАРУБІЙ А.В.</p>
<p>У ці дні 8 років тому відбулася подія, яка стала переломною для кожного свідомого українця: в ніч на 30 листопада 13-го року у Києві беркутівці по-звірячому побили українських студентів. І Україна повстала. Українці продемонстрували, що мають гідність, що шанують свободу, що вони за Україну, а не за Президента.</p>
<p>В ніч на 1 грудня ми стояли на Михайлівській площі. Я пам'ятаю цю ніч, як з усіх куточків України люди їхали на Майдан, і 1 грудня мільйон українців рушили на Майдан, повернулися на Майдан. І незважаючи на те, що нас били і вбивали, ми змогли перемогти злочинний і зрадницький режим Януковича, бо ми були за Україну, а не за Президента. А після того майданівці, бійці Самооборони Майдану прямо з Майдану пішли на фронт захищати Україну від російських окупантів і їхніх найманців. Захищати Україну, щоб тут могли проводитись демократичні вибори, щоб могла розвиватися демократична українська держава, щоб владу обирали на вільних виборах і влада усвідомлювала свою відповідальність перед українським народом.</p>
<p>Але, на жаль, в Україні знову біда. Біда, бо влада знову, через 8 років після Майдану, використовує силові структури не проти агресора, а проти українських волонтерів, українських воїнів, журналістів, проти патріотичної опозиції. Біда, бо найвище керівництво України покриває і відпускає путінських вбивць і зриває операцію по "вагнерівцях". Біда, бо Президент України принижує наших розвідників, ставить під удар їхнє життя, безпеку їхніх сімей. Біда, що через 8 років війни Україна знову стала тотально залежною від Росії в стратегічному ресурсі – в енергоносіях.</p>
<p>Зеленський сьогодні і є біда України. Українці не допустять, щоб ви розвалили державу. Надто високу ціну ми заплатили за нашу незалежність. Ми – українці, ми маємо і гідність, ми шануємо нашу свободу і незалежність.</p>
<p>Ми за Україну, а не за Президента. Слава Україні!</p>
<p></p>
<p>ГОЛОВУЮЧИЙ. Дякуємо, Андрію Володимировичу.</p>
<p>Будь ласка, відповідно до статті 25 Регламенту в середу ми маємо 30 хвилин для виступів народних депутатів з внесенням пропозицій, оголошенням заяв та повідомлень. Прошу народних депутатів записатися на виступ.</p>
<p>Будь ласка, Фріс Ігор Павлович, фракція "Слуга народу". Будь ласка.</p>
<p></p>
<p>11:33:53</p>
<p>ФРІС І.П.</p>
<p>Добрий день, шановні колеги. Добрий день, шановні українці. Ігор Фріс, 84 виборчий округ, "Слуга народу". Знаєте, буквально два слова, послухайте мене, перестаньте говорити, бо це дійсно важливо.</p>
<p>Я на цій трибуні за цих два роки був багато разів. Кожного разу я представляв ті чи інші закони, і підтримка цих законопроектів була дуже висока. Дякую вам за те, колеги. Але я зараз не про закони.</p>
<p>Два дні назад у 84 окрузі у місті Бурштин знову взірвалася Бурштинська ТЕС. Постраждали люди, четверо людей зараз перебувають в опікових центрах, один – в критичному стані.</p>
<p>Бурштинська ТЕС – це одна із складових частин "ДТЕК Західенерго" - компанії, яка нещадно експлуатує приватизовану власність нашу з вами. Багато дуже людей постраждали за цей рік. Це четверта аварія цього року на цьому підприємстві.</p>
<p>Чисельні мої звернення як обранця з цього округу до відповідних служб, до Кабінету Міністрів, до екологічної інспекції, до Міністерства енергетики не приводять до результату. За останній раз вони п'ять разів не допустили перевірку екоінспекції протягом цього року.</p>
<p>Крайній раз там була перевірка. Знаєте, що вони їм написали? Вони їх оштрафували за немиті машини і невикинуте сміття. А за те, що Бурштинська ТЕС і Бурштинський енергоострів, який формує електрику для Івано-Франківської області, заставляє нас платити більше, ніж вся Україна, за світло і викидає 180 тисяч тонн забруднюючих речовин, в зв'язку з чим Івано-Франківська область на третьому місці по забрудненості повітря в Україні поруч з Луганськом і Донецьком, за це ніхто нічого не платить, а електрику продають на Захід.</p>
<p>У мене дуже велике прохання, шановні колеги, до нас всіх і до керівництва нашої держави: звернути увагу і присікти незаконну діяльність Бурштинської ТЕС, яка спричиняє людські жертви. Неодноразово мої колеги з цієї трибуни про це говорили. Я прошу взяти Кабінет Міністрів і Прем'єра це на особистий контроль, треба вже з цим щось робити. Вже не може бути, щоб кожний раз, вибачте, йшов чорний дим (як не вибирають Папу) в Бурштині кожного дня, сніг в Бурштині чорний, а не білий. Треба з цим щось робити.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Кучеренко Олексій Юрійович, фракція політичної партії Всеукраїнське об'єднання "Батьківщина".</p>
<p>Крулько Іван Іванович.</p>
<p></p>
<p>11:37:03</p>
<p>КРУЛЬКО І.І.</p>
<p>Іван Крулько, фракція "Батьківщина". Ми послухали досить оптимістичний виступ Президента України – звернення до українського народу, в тому числі велика складова стосувалася наших малих підприємців і те, яким чином вони зараз почнуть набагато краще жити. У мене тільки одне єдине питання: а чому зараз під стінами Верховної Ради зібралися ФОПи - малі підприємці? Чому вони протестують проти того, що з 1 січня, по суті, вони будуть поставлені на межу виживання? І замість того, щоб зараз у парламенті ми розглянули законопроект 5866, який дає можливість ФОПам вирішити ті проблеми, які перед ними гостро стоять, ми вдаємо, що нічого не відбувається.</p>
<p>Фракція "Батьківщина" вимагає прийняття законопроекту, який захистить мале підприємництво в Україні і дасть можливість ФОПам працювати, створювати робочі місця, давати додаткове ВВП для країни, а не закриватися і не виїжджати за кордон, до чого їх фактично зараз змушують. І в цьому ж контексті давайте будемо чесними і назвемо хоча би кілька речей, які містяться в законопроекті 5600, абсолютно вбивчий законопроект для бізнесу, який вчора був прийнятий в цьому залі.</p>
<p>Ось кілька речей. Податкова тепер, виявляється, отримає право списувати борги в підприємців, у підприємств без рішення суду. Скажіть, це законно і конституційно? Або податкова без рішення суду матиме можливість забороняти директорам підприємств виїжджати за кордон, якщо у підприємства є податковий борг. Вам нічого не нагадують такі закони?</p>
<p>Я вже не говорю про сільське господарство і про фермерів. Коли, по суті, мінімальне податкове зобов'язання для фермерів і ПДФО з урожаю з кожного гектара, півтори тисячі гривень повинні будуть фермери заплатити мінімальне податкове зобов'язання. А у разі продажу продукції на 72 тисячі гривень впродовж року фермер уже буде змушений платити 18 відсотків ПДФО до державного бюджету.</p>
<p>Ви знаєте, з такими законами, як 5600, скоро будуть приймати закон "про п'ять колосків". Це що - знищення фермерства? Це що - вбивство фактично українського села і змушення людей продати землю? Ось про що насправді ці закони, які приймаються в цьому залі.</p>
<p>Тому ми як "Батьківщина" вимагаємо ці закони ветувати, дати можливість українському селу жити, а підприємцям працювати. Ось була би правильна державницька політика. Тому що від слів до дій дуже велика прірва, а по реальним законам ми бачимо справжню політику, яка відбувається.</p>
<p></p>
<p>ГОЛОВУЮЧИЙ. Дякуємо, Іван Іванович.</p>
<p>Будь ласка, Павленко Ростислав Миколайович, фракція політичної партії "Європейська солідарність".</p>
<p>Геращенко Ірина Володимирівна, будь ласка.</p>
<p></p>
<p>11:40:24</p>
<p>ГЕРАЩЕНКО І.В.</p>
<p>Дорогі "слуги" - а ви дійсно дорогі, бо недешево обходитесь українському бюджету, - ви сьогодні дуже красиві і нарядні, зняли ваші "гуччі", "валентіно", куплені за конверти олігархів, і одягли футболочки, що ви за Президента. Ось в цьому наша з вами світоглядна і ментальна глибинна різниця: ми – за Україну, а ви – за Зеленського.</p>
<p>І сьогодні Зеленський, замість того щоб звітувати суспільству і дати стратегічний шлях, якою ж буде Україна (я буду цитувати класиків зараз): "самолеты бомбят (чи летят), будем всех бомбить", – просто малював приклад найвеличнішого популізму, граючи тут роль Остапа Біндера, знаєте, і Нью-Васюки. Але ключовою квінтесенцією цих його обіцянок популістських стала одна фраза про прямі переговори з Російською Федерацією. Як і в усіх інших промовах, з якими Зеленський неодноразово за ці два з половиною роки виступав перед українським суспільством, він не сказав ключового: хто ж окупував український Крим і український Донбас. Він так і не наважився назвати прізвище Путіна, якому він і далі хоче заглядати в очі, стояти на колінах, заглядати йому в очі і вести з ним прямі перемовини.</p>
<p>Це і є сценарій Кремля, щоби за столом перемовин сидів кагебешник Путін і популіст Зеленський, який так і не став державником. Щоби поряд не було наших партнерів по міжнародній коаліції, щоби поряд не було Нормандського формату, які разом тиснуть на Путіна, задля продовження санкцій.</p>
<p>Перед виборами ми чули від Зеленського про те, що договориться можно где-то посредине, главное - было бы желание. І він обіцяв нам марсианские, женевские, будапештские, бухарестские і ще якісь формати. З'ясувалося все, що вийде до одного формату: Банкова - Кремль. Тому що на Банковій вже давно сидять "кроти", які з Кремлем на прямому діалозі. І в них є цей прямий діалог, яким були зраджені українські розвідники, яким зраджується українська армія.</p>
<p>І саме тому сьогодні ви вашими спинами в футболочках, куплених за гроші олігархів в конвертах, намагалися закрити насправді слово українській опозиції, яка мала задати Зеленському одне питання. Перше – хто зраджує українську армію? Друге – хто зраджує українських розвідників? Третє – хто "крот"? Четверте – а где же переворот?</p>
<p>Ви знаєте, ми знаходилися тут в 2013-2014 роках і пам'ятаємо, як Янукович себе охороняв автозаками, якими ви сьогодні оточили цей парламент. Ніколи так не перевіряли опозицію, боячись, що сюди занесуть плакати з прямими запитаннями.</p>
<p>Пане Зеленський, вам не вдасться сховатися від запитань суспільства. Прямі переговори – це шлях до капітуляції і зради. І ви сьогодні про це проанонсували, так само, як і оголошений вами переворот.</p>
<p></p>
<p>ГОЛОВУЮЧИЙ. Будь ласка, Чийгоз Ахтем Зейтуллайович.</p>
<p>Олексій Гончаренко, будь ласка, прошу, фракція "Європейська солідарність".</p>
<p></p>
<p>11:43:39</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Друзі, сьогодні в нас День працівника прокуратури. В нас є насправді дуже порядні прокурори, і частину з них ця влада вже виганяє, тому що вони, наприклад, робили процесуальний супровід справи "вагнерівців". Але є й інші працівники прокуратури.</p>
<p>І ось така нещодавно була історія про одного пана, я одразу кажу його прізвище, хочу ще раз його почути, пан Неклюдов, може, він нам заспіває ще сьогодні у вигляді репліки. Якось він подав депутатський запит про компанію Roshen. Ну, ця влада бореться з українськими журналістами, з українськими розвідниками і з українськими кондитерами, вони теж з цукерками хочуть поборотися, ну, дай їм боже.</p>
<p>Після того в ефірі телеканалу "Прямий" - друзі, дивіться цей канал, там ви почуєте правду, - значить, в ефірі цього телеканалу я коментував дії пана Неклюдова. Він дуже любить співати, до речі, я сподіваюся, що пан Неклюдов сьогодні подзвонив Пшонці і заспівав йому онлайн, він йому любив співати на день народження, і думаю, що цього разу він теж це зробив. Так ось, він в тому числі співає французькою мовою, там є таке "J'ai besoin de toi... Vladlen". Є така чудова фантастична пісня, хто не дивився, обов'язково подивіться, як співає пан Неклюдов – ще один великий талант в нашій монобільшості.</p>
<p>Так ось, я сказав пану Неклюдову: "Tu es merde". До речі, я хочу сказати, що коли я кажу слово "Путін", я не маю на увазі там путану чи ще щось, я кажу про одного негідника – російського президента. Але пан Неклюдов дуже образився, дуже образився, до речі, не знаю на що. Ми аграрна країна, в ній має бути багато "неклюдових". Я не розумію, в чому є якесь питання. Але він образився і подав на мене в суд.</p>
<p>Я розумію, що подав в суд не він, а Володимир Зеленський. Я розумію, що ви хочете закрити рота опозиції. Я розумію, як вам болить, коли ви чуєте правду. Але ви нічого не доб'єтеся, і я кажу в обличчя: нічого не вийде. Ви можете подавати в суди, ви можете бігати по залу, ви можете кримінальні справи відкривати, де ДБР, де ще якесь інше "merde", яке ви маєте на увазі, яким ви любите керувати.</p>
<p>Ви не зможете нам закрити рота, ми будемо казати правду, хто ви є. І дуже хотілося б почути від вас якусь пісню французькою, спеціально дав вам можливість це зробити реплікою, тому що не тільки ж Пшонці слухати ваші пісні.</p>
<p>А ми, друзі, бачимо, що відбувається в нашій державі. Ми бачимо Президента, який виступає і робить вигляд, що у нас все гаразд. Ми бачимо Президента, який нагородженням намагається прикритись від питань до нього. Ми бачимо, як його посіпаки в монобільшості атакують опозиціонерів, намагаються таскати їх в суди. Ми вас не боїмося, ви обов'язково програєте. Це те, щоб ви про це знали.</p>
<p>І вперше хочу вам сказати: друзі, вже збирайте речі і йдіть звідси геть разом з Зеленським!</p>
<p></p>
<p>ГОЛОВУЮЧИЙ. Дякую.</p>
<p>Будь ласка, фракція "Голос", Кіра Рудик.</p>
<p></p>
<p>11:46:49</p>
<p>РУДИК К.О.</p>
<p>Доброго дня. Кіра Рудик, голова партії "Голос". Ви знаєте, ми ніколи не жили так добре, як сьогодні нам розповідав Президент.</p>
<p>Ми сьогодні хотіли почути стратегію вирішення тих криз, в яких зараз знаходиться наша країна. Це енергетична криза, це криза, яка стосується COVID, це економічна криза, це ризики на Донбасі.</p>
<p>Що ж ми почули натомість? Єдине – що все добре, все у нас прекрасно. Як ми уявляємо, що Президент та його команда буде вирішувати проблеми, якщо він навіть не визнає? І весь зал плескає, тому що всі вірять в те, що все добре.</p>
<p>Подивіться, будь ласка: 24 мільйони щеплень – "Ура!". Цього ж абсолютно точно не вистачить для того, щоб нам пройти наступний рік без локдаунів. Це ж абсолютна брехня – це не "Ура!", це провал.</p>
<p>Ми енергетично незалежні. Ви що, смієтесь з нас? Подивіться, зараз майже в кожному регіоні, майже в кожній громаді є перелік підприємств, в яких будуть застосовані віялові відключення. Що ж це відбувається? І зал кричить – "Ура!".</p>
<p>П'ять відсотків по кредитам для підприємців. Зараз у нас є 10 відсотків по кредитам для підприємців – це не допомагає нікому. Тому що зараз підприємствам потрібна стабільність, а не постійні та системні заяви про переворот, які вбивають український бізнес більше, ніж все, що сьогодні сказав і може сказати Президент Зеленський. Бізнесу потрібна передбачуваність, бізнесу потрібна стабільність, а не постійні популістичні заяви. Але чи хтось говорить про це? Ні, зал просто кричить – "Ура!".</p>
<p>І останнє – це заява щодо прямих перемовин з Росією. Знаєте, як потрібно говорити з ворогом? Тільки з однієї позиції – з позиції сили, коли у нас буде сильна армія і виконане державне оборонне замовлення, і підтримка наших міжнародних партнерів.</p>
<p>Два з половиною роки ми чуємо про спроби Президента подивитися Путіну в очі. Ми бачимо, що зараз ці спроби ні до чого не призвели. Чому зараз стратегія змінюється в те, щоб знову перейти в точку нуль? Це ж абсолютно неприпустимо.</p>
<p>Ну і головне. Сьогодні я хотіла почути про дві речі: що відбувається зі справою "вагнерівців" та яка ж врешті-решт ситуація по державному перевороту? Ми ні слова про це не почули. А шкода.</p>
<p></p>
<p>ГОЛОВУЮЧИЙ. Дякуємо, пані Рудик, за економію часу.</p>
<p>У нас Владлен Неклюдов, було згадано його прізвище у попередньому виступі, він хоче право на репліку одну хвилину.</p>
<p></p>
<p>11:49:47</p>
<p>НЕКЛЮДОВ В.М.</p>
<p>Добрий день, шановні колеги! <i>(Шум у залі)</i></p>
<p>Владлен Неклюдов, фракція "Слуга народу". Дуже дякую півню за те, що він мені дозволив… <i>(Шум у залі)</i></p>
<p></p>
<p>ГОЛОВУЮЧИЙ. У попередньому виступі Ірини Геращенко…</p>
<p></p>
<p>11:50:20</p>
<p>НЕКЛЮДОВ В.М.</p>
<p>…згадав моє прізвище і згадав мене, що я маю право на репліку.</p>
<p></p>
<p>ГОЛОВУЮЧИЙ. А, Гончаренко, пардон. Гончаренко. Олексій Гончаренко згадав прізвище Неклюдова. <i>(Шум у залі)</i></p>
<p>З місця? Будь ласка, з місця, Владлен Михайлович. Але одну хвилину дайте повну.</p>
<p></p>
<p>НЕКЛЮДОВ В.М. Шановні колеги, доброго дня! Владлен Неклюдов, фракція "Слуга народу". Відповідаю реплікою на той виступ, який лунав з уст одного з представників партії "Європейська солідарність", які кожного разу співають, співають для того, щоб підбурити суспільство на провокації, на якісь заколоти. Вони не заінтересовані в тому, щоб суспільство розвивалось, вони заінтересовані в тому, щоб нести бруд, нести розкол. Прості слова, які не мають жодного значення. Так само і той же Гончаренко, який постійно… він колись співав для партії ОПЗЖ, для Партії регіонів, зараз він співає для вже "Європейської солідарності". Це говорить, що в нього немає постійних цінностей. І тому я відповім: ви несіть краще добро, а не працюйте на країну-агресора, і ті підприємства, які у вас там працюють, вони…</p>
<p>(<i>Шум у залі)</i></p>
<p></p>
<p>ГОЛОВУЮЧИЙ. Зараз я досліджу, чи надається репліка на репліку. Якщо надається, то я вам дам після виступу наступного депутата. Це є Артур Володимирович Герасимов, фракція "Європейська солідарність".</p>
<p>Передаю слово Іванні Орестівні Климпуш-Цинцадзе, будь ласка.</p>
<p></p>
<p>11:52:07</p>
<p>КЛИМПУШ-ЦИНЦАДЗЕ І.О.</p>
<p>Шановні українці, знаєте, подій поганих настільки багато, що таке враження, що влада свідомо виснажує суспільство цими подіями і свідомо допомагає ворогу.</p>
<p>Щодня країна здригається від якихось нових зашкварів, але крайніми роблять не тих, хто винен у цих зашкварах, а, власне, тих, хто говорить про них правду.</p>
<p>Це, виявляється, не Зеленський з Єрмаком чинять державну зраду або злочини, а це журналісти, які розповідають про це суспільству правду. Це, виявляється, не Зеленський з Єрмаком винні у використанні гелікоптерів ДСНС і Збройних Сил України у приватних цілях, а також резиденції для своєї тусовки, а це, виявляється, журналіст Ткач винен у тому, що посмів зазіхнути на приватність оцієї самозваної шляхти.</p>
<p>Колеги, будь-яка бутафорія схожа на справжнє тільки здалеку, а ви намагаєтеся декорації свої відчайдушно оберігати і показувати суспільству під світлом софітів і, власне кажучи, тільки за чітким сценарієм, бо інакше дійсно всі побачать, що король-то поролоновий, а свита в нього надувна.</p>
<p>Але хотіла би, колеги, сьогодні зупинитися ще на іншому. Атаки на телеканал "Прямий", атаки на суспільного мовника, атаки і тиск на "Kiev Post", закручування рук журналістам "Радіо"Свобода" у державному банку, не такий канал вже тепер і "Україна 24". Це все не закінчується. Недавно величезна кількість людей, які не передплачують "Урядовий кур'єр", отримали такий собі "Вісник Кабінету Міністрів" з одами самим собі, тарифними одами самим собі, який був розісланий мільйонним накладом. Мене цікавить, скільки коштував платникам податків ось цей "Зе-вісник", який видав Кабінет Міністрів?</p>
<p>Я також хотіла би поінформувати сьогодні суспільство про те, що влада збирається не тільки далі розвивати свій пропагандистський телеканал "Дом", а влада збирається з іншого телевізійного каналу – парламентського телевізійного каналу зробити ще родин пропагандистський інструмент. За моєю інформацією, з 15 грудня брифінги народних депутатів і засідання комітетів вже не транслюватимуться в повному обсязі, а мають розповідати журналісти про те: про звитяги Кабінету Міністрів і Офісу Президента. Більше того, журналістам каналу "Рада" забороняють запрошувати в такій кількості опозиційних депутатів.</p>
<p>Ми як парламент маємо це божевілля авторитарне зупинити і, власне... Дякую.</p>
<p></p>
<p>ГОЛОВУЮЧИЙ. Дякуємо, Іванна Орестівна.</p>
<p>Будь ласка, Величкович Микола Романович, фракція політичної партії "Європейська солідарність".</p>
<p></p>
<p>11:55:26</p>
<p>ВЕЛИЧКОВИЧ М.Р.</p>
<p>Величкович Микола, "Європейська солідарність". Прошу слово передати Софії Федині.</p>
<p></p>
<p>ГОЛОВУЮЧИЙ. Будь ласка, Софія Федина, фракція політичної партії "Європейська солідарність".</p>
<p><b> </b></p>
<p>11:55:41</p>
<p>ФЕДИНА С.Р.</p>
<p>Ми сьогодні отримали прекрасну виставу. З цієї вистави можна було би посміятися, можна було би поаплодувати, якби це не було так сумно. Тому що ця вистава – це була тотальна брехня.</p>
<p>Мій колега Микола Величкович зараз тримає портрет Ярослава Журавля, який я тримала, як тут виступав Зеленський. Тільки йому було абсолютно "начхати" на Ярослава Журавля. Так само, як і рік тому, а вже більше, коли Зеленський взяв під особистий контроль евакуацію Ярослава Журавля, він залишив його на чотири дні стікати кров'ю, а сам під своїм особистим контролем поїхав на Херсонщину. Ярослав Журавель загинув під особистим контролем Президента Зеленського.</p>
<p>Зала Верховної Ради одностайно проголосувала звернення до Президента, щоб той дав йому звання Героя посмертно. Але Зеленському було начхати. Так само, як йому начхати на те, що відбувається в державі. Тому і продовжується тотальна брехня – брехня щодо великої поваги до нашої історії і Революції Гідності.</p>
<p>Сьогодні якраз восьма річниця початку Революції Гідності. І саме в ці дні поліція Зеленського "кошмарить" родину Героя Небесної Сотні, властиво вдову Героя Юлію Цепун і її дітей. Бо, видите ли, Зеленському не сподобалися слова Ярослава Бондаренка, атовця, про те, що ганьба зрадникам. Зеленський обідився і побіг переслідувати зі своїми підручними Героя АТО.</p>
<p>Ми маємо брехню тотальну про армію нашу, яку… він сьогодні говорив, як ми нею маємо пишатися. Так не треба говорити пустопорожні брехні, а треба припильнувати виконання оборонного замовлення, треба підвищити вперше за два роки зарплату хлопцям і дівчатам на передовій.</p>
<p>Треба не брехати про велику ракетну програму, а закупляти "верби", "нептуни", "вільхи" та інші ракети, які були розроблені ще в попередні роки. Треба закупити елементарно дизпаливо для наших військових на передовій.</p>
<p>І треба перестати брехати про те, що прямі переговори з Путіним щось зроблять, тому що боротьба ефесбешника і клоуна – це нерівні засади. А треба гуртувати людей, треба гуртувати усі фракції і разом розробляти план протидії.</p>
<p>Брехні було сьогодні дуже багато. І мені дуже прикро, що багато людей на це купиться. Але сьогодні, в цей день початку Революції Гідності, я прошу всіх згадати про гідність, права і свободу.</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, В'ятрович Володимир Михайлович, фракція політичної партії "Європейська солідарність".</p>
<p></p>
<p>11:58:50</p>
<p>В’ЯТРОВИЧ В.М.</p>
<p>Прошу передати Олексію Гончаренку.</p>
<p></p>
<p>ГОЛОВУЮЧИЙ. Олексій Гончаренко, будь ласка.</p>
<p></p>
<p>11:58:59</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Шановні друзі, я зараз тримаю книжку. Оця книжка обов'язково дійде до Президента Зеленського, вона називається "American Kleptocracy". Це легко перекласти, це один з найвідоміших американських розслідувачів корупції написав книгу про найбільш кричущі випадки, коли в США, чи навколо США, чи використовуючи США, відбувалися найбільші в світі фінансові махінації.</p>
<p>І, друзі, я вам хочу сказати, сьогодні Зеленський розпочав свій виступ зі слів, що він хоче казати "вперше". Вперше українець став не просто героєм цієї книжки, а став номер один чемпіоном по фінансових аферах на території Сполучених Штатів Америки. Мова йде про Ігоря Коломойського – найближчого партнера, друга, брата, свата Зеленського. Вони там з Єрмаком сперечаються, хто з них ближчий.</p>
<p>І це для нас, друзі, є величезний виклик. Цю книжку читають у Сполучених Штатах, ця книжка є на столах всієї західної еліти. І що вони читають про Україну? Може, про літак "Мрія", може, про нашу боротьбу на Донбасі? Ні, вони читають про олігархів, які привели своїх президентів до влади. А тепер "Слуга народу" виходить до нас у футболках "За Президента, проти олігархів".</p>
<p>Я так і уявляю бородате обличчя Ігоря Валерійовича, як він сміявся, коли придумував цю футболку. Він отримав масу задоволення. В нього гарне почуття гумору, з цим не можна не погодитися.</p>
<p>Ви знаєте, рівно два з половиною роки тому - у нас зараз екватор президентства Зеленського, - я на воротах Маріїнського палацу в день, коли Зеленського оголосили Президентом, вивісив плакат. Пам'ятаєте цей смертельный поцелуй Брежнева и Хонеккера? Це було на Берлінському мурі. І там був ще підпис: "Дай нам, Боже, выжить среди этой смертельной любви".</p>
<p>Друзі, так це про нас, про Україну: дай нам, Боже, сьогодні вижити серед цієї смертельної любові Ігоря Валерійовича Коломойського, Володимира Олександровича Зеленського, ну, до них доєднався, l'amour de trois (сьогодні популярна французька мова) Андрій Борисович Єрмак.</p>
<p>Друзі, треба читати, треба знати і треба розуміти, що це точно не шлях для розвитку нашої держави, коли інвестори чують про державний переворот. До речі, о котрій годині державний переворот, ніхто точно не знає? Бо я вже зачекався зранку. Потім інвестори бачать книжку про наших президентів-олігархів – це погано.</p>
<p>Друзі, хто ще не знає англійську мову, але хоче прочитати книжки, запрошую вас, друзі, в "Гончаренко центри", їх вже 22 по країні, де безкоштовно діти та дорослі вчать англійську мову, фінансову грамотність, до речі, французьку теж. Друзі, приходьте і будемо ставати кращими.</p>
<p></p>
<p>ГОЛОВУЮЧИЙ. Дякую.</p>
<p>І останній виступ – Кальченко Сергій Віталійович, фракція політичної партії "Слуга народу".</p>
<p></p>
<p>12:02:03</p>
<p>КАЛЬЧЕНКО С.В.</p>
<p>Прошу передати мікрофон Олександру Качурі.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Олександр Качура.</p>
<p></p>
<p>12:02:16</p>
<p>КАЧУРА О.А.</p>
<p>Олександр Качура, фракція "Слуга народу". Ви знаєте, тут окремі колеги з цієї трибуни говорили рік, що Зеленський щось зливає. Я з вами погоджуюсь - Зеленський зливає. Він зливає корупціонерів, він зливає контрабандистів, він зливає "ворів в законі", і він буде зливати олігархів, яких ви відстоюєте в стінах цього парламенту, абсолютно я в цьому впевнений, тому що Зеленський – це перший Президент України, який пішов з хресним ходом, з хресним таким абсолютно, мені здається, те, що не робив жоден Президент України, походом на олігархів. Він не захотів стати, як деякі, партнером олігархів, він не захотів з ними домовлятися в угоду інтересам економічним цих олігархів, а в угоду саме інтересів України, тому що він відстоює інтереси України.</p>
<p>Тому я звертаюся до всіх депутатів незалежно від політичних фракцій, давайте згадаємо, для чого нас обирали в цей парламент. Я думаю, що зараз величезна кількість людей дивляться наші виступи з величезною надією, і настав час, мені здається, працювати все-таки для тих, хто нас обирав. Я звертаюся теж від тих, хто намагається розбалансувати ситуацію: настав час працювати для дітей, тільки не для своїх дітей (так, Петро Олексійович, які вчаться за кордоном?), а для тих дітей, які в нас по всій країні є. Настав час працювати для людей поважного віку, як казав Президент, але не для своїх батьків, а для всіх українців.</p>
<p>Тому я прошу зараз об'єднатися весь парламент для того, щоб все-таки люди відчували себе гідно, все-таки, щоб ми напрацювали законопроекти і підтримали їх, які стосуються пенсій, які стосуються заробітних плат, які стосуються зараз тарифної політики. І в цьому треба однозначно підтримувати Президента, а не підігравати окремим фінансово-промисловим групам, розповідаючи тут всякі нісенітниці. Дивіться, щоб в самого борода не виросла, тому що від таких нісенітниць борода може вирости дуже просто і швидко.</p>
<p>Я зараз хочу сказати, що ми всі повинні працювати тут заради кожного українця, тому що так, як українці привели вас до стін парламенту, вони точно так само можуть винести вас зі стін цього парламенту. І не забувайте про це. Тому що інколи те, що ви розповідаєте, воно не те що зі здоровим глуздом не в'яжеться, воно не в'яжеться просто з абсолютно якоюсь реальністю, те, що розповідаєте тут. Не треба будувати паралельну реальність. Тому що люди, вони розумні, вони все бачать і вам не вдасться їх в черговий раз обдурити. В мене все.</p>
<p>Дякую.</p>
<p></p>
<p>ГОЛОВУЮЧИЙ. Дякуємо, Олександр Анатолійович.</p>
<p>Виступи закінчились. Оголошується перерва на 30 хвилин.</p>
<p></p>
<p align=center><i>(Після перерви)</i></p>
<p align=center><i> </i></p>
<p>12:31:02</p>
<p>ГОЛОВУЮЧИЙ. Прошу запросити депутатів до зали, будемо продовжувати засідання.</p>
<p>Шановні колеги, продовжуємо наше пленарне засідання. Надійшла заява на перерву з заміною на виступ від фракції політичної партії "Слуга народу" та депутатської групи політична партія "За майбутнє".</p>
<p>Будь ласка, Кицак Богдан Вікторович, 3 хвилини.</p>
<p></p>
<p>12:32:38</p>
<p>КИЦАК Б.В.</p>
<p>Шановний Голово, шановні народні депутати! Президент України започаткував програму по реконструкції та розвитку спортивних ліцеїв на території України, всього їх є 18. Один із таких знаходиться у місті Бердичеві.</p>
<p>Зовсім нещодавно було прийнято рішення Житомирської обласної ради про виділення коштів для проектування реконструкції Бердичівського ліцею-інтернату спортивного профілю. Для майже 80-тисячного Бердичева реалізація вказаного проекту могла стати точкою росту на основі розвитку спортивної інфраструктури та спортивних подій всеукраїнського та міжнародного масштабів. Для міста це виявилось цілою подією, яка мала б стимулювати розвиток.</p>
<p>Але після цього рішення один відомий теоретик прийняв для себе рішення, що кому той Бердичів потрібен, краще розвивати Житомирщину, виключно в Житомирі, а не десь там, і бажано контролювати це все діло. Головна задача для голови облради була швиденько знайти інший, більш привабливий для розбудови, заклад, і бажано в Житомирі. Для потреби було вибрано Житомирський обласний ліцей, який спеціалізується на академічних дисциплінах, бо там є земля, де можна багато чого побудувати, і не тільки спортивного характеру.</p>
<p>І найцинічнішим в цій ситуації є не те, що в Бердичева вкрали шанс для розвитку, а те, що розмінною монетою в даному випадку стали діти. З однієї сторони, 140 дітей Бердичівського спортивного ліцею, яким подарували надію і тут же її відібрали, не запропонувавши жодної альтернативи для розвитку закладу, а з іншої сторони - 400 дітей Житомирського обласного ліцею з академічним профілем, яких поставили перед фактом. На даний момент вступити до ліцею з академічним профілем мають можливість діти із сільської місцевості, котрі опинились у складних життєвих обставинах та мають нахил до академічних дисциплін (це фізика, математика, хімія, біологія). За унікальною методикою, яка більше 30 років напрацьовувалась педагогічним колективом, зі стін ліцею вийшли тисячі успішних молодих фахівців. Це діти, які особистою працею, а не купленими дипломами, проклали собі шлях у краще майбутнє.</p>
<p>Непрофесійним та дилетантським підходом до вирішення долі двох закладів голова облради поставив під удар імідж шановних депутатів обласної ради, керівництва області та влади в цілому, створивши своїми невмілими руками напружену ситуацію в освітньому середовищі Житомирської області.</p>
<p>Чи можна було зібрати разом за одним столом Бердичівський спортивний ліцей та Житомирський обласний ліцей і проговорити від А до Я всі сценарії розвитку? Можна і треба було. І сказати відверто: "Ми бачимо ваш розвиток таким чином, ваш розвиток таким чином. Давайте про це подискутуємо. У вас ми забрали кошти, натомість ми зробимо для вас один, два, три".</p>
<p>Чи був для цього час? Більше чотирьох місяців було відомо про наявність фінансового ресурсу, який буде спрямовано з держбюджету для розвитку спортивного ліцею, але за цей час голова облради не зробив нічого, а тільки збурив громадськість.</p>
<p>Ми, депутати Верховної Ради від Житомирщини, не дозволимо руйнувати систему освіти в Житомирській області і зробимо все можливе, щоб спортом займалися в абсолютно всіх громадах…</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, переходимо до розгляду питань порядку денного. Будь ласка, у нас є проект Постанови (за реєстраційним номером 6339) про присудження щорічної Премії Верховної Ради України педагогічним працівникам закладів дошкільної, загальної середньої, професійної (професійно-технічної) та позашкільної освіти.</p>
<p>Пропоную розглянути це питання за скороченою процедурою, для цього треба 150 голосів. Будь ласка, прошу поставити на голосування.</p>
<p></p>
<p>12:36:36</p>
<p>За-159</p>
<p>Рішення прийнято. Дякую.</p>
<p>Будь ласка, на трибуну для доповіді запрошується заступник голови Комітету з питань освіти, науки та інновацій Колебошин Сергій Валерійович. Будь ласка, до 2 хвилин доповідь.</p>
<p></p>
<p>12:36:54</p>
<p>КОЛЕБОШИН С.В.</p>
<p>Шановні друзі, підтримка вчителя – це один з пріоритетів будь-якої держави, яка дбає про своє майбутнє. Україна саме така держава. Звичайно, що шляхи можуть бути різні. Це і підвищення соціальних стандартів та умов праці, це і анонсоване сьогодні Президентом підвищення заробітної плати.</p>
<p>До речі, дуже символічно, що саме з сьогоднішнього дня заробітна плата педагогічних працівників в Україні збільшується майже на 9 відсотків. Ми майже виходимо на закладені в законах "Про освіту" та "Про повну загальну середню освіту" чотири прожиткових мінімуми. Але, звичайно, ми на цьому зупинятися не збираємось, і про це сьогодні теж наголошував Президент України під час свого виступу.</p>
<p>Ну, і один з основних чинників – це відзначати найкращих, тих, хто своєю щоденною працею розвиває нашу освіту, відповідно розвиває нашу державу. Саме з цією метою в 2006 році Верховна Рада України започаткувала Премію Верховної Ради для педагогічних працівників системи повної загальної середньої освіти, професійно-технічної освіти, дошкільної освіти та позашкілля. А вже наше скликання, і за це весь комітет дуже вам вдячний, суттєво збільшило і обсяг цієї премії (майже в шість разів), і майже в два рази збільшило кількість здобувачів цієї премії. Зараз, на сьогодні це 60 прожиткових мінімумів, і з 2022 року кількість здобувачів – 54 особи.</p>
<p>В цьому році лауреати представляють всі щаблі та ланки освіти. Комітет на своєму засіданні одноголосно підтримав кандидатури, запропоновані обласними ти Київською міською радами, та рекомендує Верховній Раді прийняти цю постанову та підтримати найкращих з кращих. Підтримаємо українських вчителів, підтримаємо наше майбутнє.</p>
<p>Дякую.</p>
<p></p>
<p>ГОЛОВУЮЧИЙ. Дякуємо. А від комітету теж ви? І ви від комітету також? Дякую за економію часу.</p>
<p>Будь ласка, прохання записатися на виступи від депутатських фракцій: за та проти – по 2 хвилини.</p>
<p>Будь ласка, Мошенець Олена Володимирівна, фракція політичної партії "Слуга народу".</p>
<p></p>
<p>12:39:31</p>
<p>МОШЕНЕЦЬ О.В.</p>
<p>Прошу передати слово Юлії Гришиній.</p>
<p></p>
<p>ГОЛОВУЮЧИЙ. Будь ласка, Юлія Гришина, "Слуга народу".</p>
<p></p>
<p>12:39:43</p>
<p>ГРИШИНА Ю.М.</p>
<p>Шановні колеги народні депутати, шановна президія, у нас сьогодні той гарний і позитивний приклад, коли, я впевнена, ми всі зараз з вами підтримаємо цю постанову, яка дійсно постанова за наше майбутнє, за майбутнє наших дітей і за майбутнє наших вчителів.</p>
<p>Виховувати нове покоління, впроваджувати зміни в освіті, впливати на суспільство – саме такі основоположні задачі сьогодні стоять перед нашими педагогами на всіх рівнях освіти. Наші вчителі є основним натхненням для наших дітей. Сьогодні наші вчителі працюють понаднормово, в складних умовах: частина дітей працює дистанційно, частина дітей навчається в класах. І саме в цих складних умовах ми повинні підтримати наших вчителів.</p>
<p>Тому, колеги, я, в продовження виступу Сергія Колебошина, прошу зараз весь зал об'єднатися і проголосувати за підтримку нашого майбутнього.</p>
<p>Дякую.</p>
<p></p>
<p>ГОЛОВУЮЧИЙ. Дякуємо. Дякуємо, пані Гришина Юлія Миколаївна.<b> </b></p>
<p>Будь ласка, Лабазюк Сергій Петрович, депутатська група "Партія "За майбутнє".</p>
<p>Будь ласка, Констанкевич.</p>
<p></p>
<p>12:41:00</p>
<p>ЛАБАЗЮК С.П.</p>
<p>Прошу передати Констанкевич.</p>
<p></p>
<p>12:41:11</p>
<p>КОНСТАНКЕВИЧ І.М.</p>
<p>Ірина Констанкевич, 23 виборчий округ, депутатська група "Партія "За майбутнє". Шановні народні депутати, ми просимо підтримати не лише дану постанову, а підтримати всі три постанови, які сьогодні нам презентує профільний комітет. Це, безперечно, без сумніву, одні з найкращих і найпрогресивніших ініціатив, які є у Верховній Раді. Але, разом з тим, ми повинні говорити про те, що це точкове вирішення питання заохочення працівників освіти і відзнака за їх результати роботи.</p>
<p>Що насправді в реаліях ми бачимо? Ми бачимо, що питання освітян, воно законсервоване і не вирішується вже впродовж багатьох років. Не дивлячись на те, що є законодавчі ініціативи, як збільшити реально зарплату працівникам освіти усіх ланок: йдеться і про дошкілля (а там мінімальна зарплата у 6 тисяч гривень), і середньої освіти, і фахової передвищої, позашкільної, професійної, технічної освіти. На жаль, це питання не розв'язане і досі, не дивлячись на те, що ми ще в попередньому скликанні зареєстрували відповідний законопроект.</p>
<p>Тому, безперечно, нам треба підтримувати заохочення вчителів, працівників позашкілля, професійної освіти, дошкілля. Але, разом з тим, що ми їм надамо такі премії, нам потрібно спонукати уряд до радикальних кроків і збільшувати зарплату, так, як було проголошено медикам, з наступного року.</p>
<p>Ми закликаємо, депутатська група "За майбутнє", підтримати і освітянам зарплату з наступного року. Тому дякуємо профільному комітету і просимо об'єднатися, в питанні освіти, усіх депутатів.</p>
<p>Дякую.</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, Совсун Інна Романівна, фракція політичної партії "Голос".</p>
<p></p>
<p>12:43:18</p>
<p>СОВСУН І.Р.</p>
<p>Інна Совсун, фракція "Голос". Шановні колеги, щойно ми стали свідками виступу Президента України, в якому ми дізналися, що в країні все йде прекрасно. В країні будуються дороги, цю частину ми знали. В країні розвивається медицина, в країні немає проблем з вакцинацією і багато чого іншого.</p>
<p>Президент забув сказати про те, що зараз виконується ще одна з даних обіцянок: вчителі нарешті отримають 4 тисячі від Президента. Щоправда, отримають не всі, отримають декілька десятків, яким видадуть ці премії. Чи це добре? Так. Чи це правильно? Безперечно. Але це не вирішує системні проблеми підтримки і забезпечення вчителів в Україні.</p>
<p>На превеликий жаль, обіцянки, які ми чуємо від влади, бюджети, які ми маємо на фінансування середньої школи, абсолютно не дозволяють говорити про те, що дані обіцянки щодо заробітних плат вчителям будуть виконані в повній мірі.</p>
<p>Ми почули про те, що на 8 відсотків буде збільшено зарплати вчителям вже в наступному році. Друзі, 8 відсотків – це не те, чим треба пишатися, 8 відсотків – це ганьба. Тому що 8 відсотків – це відсоток інфляції. Ми фактично тримаємо заробітні плати на тому ж рівні, на якому вони були, і озвучуємо, що це велика перемога від теперішньої влади. Це не перемога, друзі, це є результат непродуманої політики і неправильно визначених пріоритетів.</p>
<p>У нас на наступний рік на дороги закладено більше грошей, ніж на зарплати вчителям. Ось це те, що вчителі повинні почути – це ті пріоритети, які сьогодні влада розставляє.</p>
<p>І, так, 4 тисячі доларів 30, 50 вчителям – це прекрасно, ми повинні їх винагороджувати і підтримувати. Але давайте чесно скажемо, це далеко не системний підхід. Це далеко не те, що дозволить нам залучати у професію найкращих для того, щоб саме найкращі вчителі навчали наших з вами дітей, для кращого майбутнього для них.</p>
<p>Але постанову, звичайно, треба підтримати. І сподіваємося, що решта тисячі вчителів так само отримають обіцяні зарплати від Президента Зеленського.</p>
<p>Дякую.</p>
<p></p>
<p>ГОЛОВУЮЧИЙ. Дякуємо, Інна Романівна.</p>
<p>Будь ласка, Величкович Микола Романович, фракція політичної партії "Європейська солідарність".</p>
<p></p>
<p>12:45:28</p>
<p>ВЕЛИЧКОВИЧ М.Р.</p>
<p>Прошу передати слово Олегові Синютці.</p>
<p></p>
<p>ГОЛОВУЮЧИЙ. Будь ласка, Олег Синютка.</p>
<p></p>
<p>12:45:38</p>
<p>СИНЮТКА О.М.</p>
<p>Шановні колеги, шановні українські вчителі! "Європейська солідарність" буде підтримувати постанову, тому що ми виступаємо за те, щоб українські вчителі були належним чином оцінені. Але в мене питання. Звичайно, що 30 вчителів сьогодні заслуговують на те, щоб отримати премії Верховної Ради. Але що мають робити 440 тисяч українських вчителів? І де сьогодні у виступі Зеленського про Нью-Васюки місце українського вчителя?</p>
<p>Бо вперше, я повторюю, що вперше влада сьогоднішня обдурила вчителів так нахабно і цинічно, коли перед виборами обіцяла виплати вчителям заробітної плати у вигляді 4 тисяч євро чи доларів. Хіба підвищення з 1 грудня на 8 відсотків заробітної плати для вчителів компенсує інфляцію у 10 відсотків чи компенсує ріст на продукти 40-60 відсотків?</p>
<p>Що робити вчителям Чернігівщини, де 31 школа 1 вересня не відкрила свої двері? Що робити вчителям Долинської ОТГ, які змушені були вийти на страйк у зв'язку із невиплатою заробітної плати?</p>
<p>Сьогоднішня влада передала в "Зе-централізацію" повноваження і витрати місцевим громадам, але забула передати кошти. Більше цього, ті кошти, які повинні були йти на заробітну плату вчителям, вимиті коштами на енергоресурси.</p>
<p>Але, шановні вчителі, сьогодні влада – це ваші учні. І у мене риторичне запитання до сьогоднішніх вчителів: скажіть, будь ласка, а в якій школі вчилася сьогоднішня влада? А які уроки прогулювала сьогоднішня влада, що довела країну до такого стану? Але я переконаний, що і...</p>
<p></p>
<p>ГОЛОВУЮЧИЙ. Будь ласка, Нестор Іванович Шуфрич, "Опозиційна платформа – За життя"</p>
<p></p>
<p>12:47:53</p>
<p>ШУФРИЧ Н.І.</p>
<p>Дякую, пане головуючий.</p>
<p>Дорогие товарищи, переворот отменяется! <i>(Шум у залі)</i></p>
<p>Шановні колеги, ну, безумовно, ми всі сьогодні чекали, а де ж той заколот. 1 грудня наступило, мабуть, сніг не дозволив, який випав. Я повернуся при наступному виступі, тут хвилини недостатньо, щоб розказати своє бачення цього процесу. Але хочу зараз висловитися на захист журналістів.</p>
<p>Ніхто не має права називати телеканали брехливими. Я був проти авантюри з "вагнерівцями", але я це сказав півтора роки тому, що ця операція авантюрна, з підвищеними ризиками. І Президент поставив в цьому питанні крапку через півтора року, а можна було б скоріше, без варіантів. Але журналісти мають право говорити, про що вони хочуть, якщо це в межах закону. А щодо секретів, секрет, який попав в руки журналістів, є достоянием суспільності. Бережіть, влада, свої…</p>
<p></p>
<p>ГОЛОВУЮЧИЙ. Дякуємо, Несторе Івановичу.</p>
<p>Будь ласка, "Довіра", Лариса Білозір. Лариса Миколаївна.</p>
<p></p>
<p>12:49:07</p>
<p>БІЛОЗІР Л.М.</p>
<p>Шановні колеги, безперечно, група "Довіра" буде підтримувати цю постанову і послідуючі дві – про присудження премій і вчителям, і представникам позашкілля і дошкілля. Але насправді мені би хотілося на місці цих постанов бачити все ж таки вдосконалення правового поля. І те, що, в принципі, втрачено і упустили з поля зору, – це саме дошкілля і позашкілля. Тому що потрібно вносити зміни до Закону "Про дошкільну освіту", позашкільну.</p>
<p>Сьогодні ми маємо важку ситуацію на місцях, коли ми маємо мізерні зарплати, відсутність доплат. Ми знаємо, що позашкілля, дошкілля на плечах місцевого самоврядування, відповідно вони не отримують премій, отримують голі оклади. І тому дуже важливо передбачити також і державну субвенцію, тому що все це лягло на плечі сьогодні місцевого самоврядування. І Нова українська школа, звичайно, неможлива без нового українського садочку, і це давно пора вже парламенту звернути увагу і зайнятися саме цими питаннями.</p>
<p></p>
<p>ГОЛОВУЮЧИЙ. Дякуємо, Лариса Миколаївна. Будь ласка…</p>
<p>Переходимо до голосування. Висновок комітету – прийняти в цілому.</p>
<p>Ставлю на голосування проект Постанови (за реєстраційним номером 6339) про присудження щорічної Премії Верховної Ради України педагогічним працівникам закладів дошкільної, загальної середньої, професійної (професійно-технічної) та позашкільної освіти.</p>
<p>Ставлю на голосування прийняття в цілому даної постанови. Голосуємо.</p>
<p></p>
<p>12:51:04</p>
<p>За-305</p>
<p>Дякую. 305. Рішення прийнято.</p>
<p>По фракціям покажіть, будь ласка. Дякую.</p>
<p>Переходимо до наступного питання порядку денного – це Постанова за реєстраційним номером 6346. Проект Постанови про присудження Премії Верховної Ради України молодим ученим за 2020 рік.</p>
<p>Пропоную розглянути це питання за скороченою процедурою. Прошу поставити на голосування.</p>
<p></p>
<p>12:51:42</p>
<p>За-248</p>
<p>Рішення прийнято.</p>
<p>Для доповіді запрошується голова Комітету з питань освіти, науки та інновацій Бабак Сергій Віталійович і від авторів. Чотири хвилини дайте, будь ласка, тоді.</p>
<p></p>
<p>12:51:57</p>
<p>БАБАК С.В.</p>
<p>Доброго дня, шановні колеги! Спробуємо коротко. З 2019 року працює Постанова про премії Верховної Ради України для молодих вчених. І кожного року до нас надходять роботи, які ми оцінюємо об'єднаною конкурсною комісією і підтримуємо чи не підтримуємо комітетом.</p>
<p>Минулого року ми збільшили розмір цієї премії до 60 прожиткових мінімумів, що цього року складе 136 тисяч 200 гривень на кожну роботу, яка буде переможцем. Тому кожного року в нас збільшується конкурс, і цього року на конкурс було висунуто 121 роботу, це чотири роботи на одну премію. Це рекордна кількість подань за весь період вручення цієї премії.</p>
<p>Міністерство освіти і науки не підтримало три премії через невідповідність формальним вимогам, ще чотири премії через цю саму невідповідність зняв з розгляду комітет. Об'єднана конкурсна комісія дуже добре попрацювала, і я хочу подякувати як голова об'єднаної конкурсної комісії всім експертам, які безкоштовно допомагали нам рецензувати і оцінювати ці роботи.</p>
<p>Таким чином, цього року 30 робіт стали переможцями, а 30 робіт – це 67 науковців, бо деякі з цих робіт виконувалися цілими колективами авторів. Комітет на своєму засіданні одноголосно підтримав і рекомендував Верховній Раді за результатами розгляду прийняти цю постанову за основу і в цілому. Тому дуже прошу підтримати молодих вчених.</p>
<p>Дякую, колеги.</p>
<p></p>
<p>ГОЛОВУЮЧА. Дякуємо, Сергій Віталійович.</p>
<p>Будь ласка, прохання записатися на виступи від депутатських фракцій та груп: два – за, два – проти.</p>
<p>Будь ласка, Федієнко Олександр Павлович, фракція політичної партії "Слуга народу".</p>
<p></p>
<p>12:54:01</p>
<p>ФЕДІЄНКО О.П.</p>
<p>Прошу передати слово Грищуку Роману.</p>
<p></p>
<p>ГОЛОВУЮЧА. Будь ласка, Грищук Роман, фракція політичної партії "Слуга народу".</p>
<p></p>
<p>12:54:15</p>
<p>ГРИЩУК Р.П.</p>
<p>Шановні колеги, доброго дня! Про що ця постанова? Ця постанова про 30 премій для молодих вчених. Кожна премія – це 136 тисяч 200 гривень. За кожною з робіт стоїть або один, або декілька науковців. 67 науковців, які отримають ці кошти. Загалом це 4 мільйони гривень з Апарату Верховної Ради, тобто коштів платників податків. Тому перш за все я хочу подякувати платникам податків, які підтримують українських вчених.</p>
<p>По-друге, я хотів би подякувати Апарату Верховної Ради, нашому комітету, а також всім експертам, які долучилися до оцінювання цих робіт. Це дійсно велика робота була проведена для того, щоб визначити 30 найкращих робіт, які отримають ці кошти.</p>
<p>Ну і хотілось би подякувати кожному з тих, хто підтримує цю постанову і підтримує премії для молодих вчених.</p>
<p>Що хотілося б сказати? Науку потрібно фінансувати. Сьогодні Президент, виступаючи тут, сказав про Національний фонд досліджень і про те, що цей фонд тільки запрацював. Декілька років декілька конкурсів було проведено, але вже вчені між собою розподілили близько 1 мільярда гривень на грантове фінансування наукових досліджень. І це той шлях, який ми маємо проходити.</p>
<p>Ми маємо, по-перше, забезпечити виконання і фінансування всіх тих конкурсів, які були проведені, і закладати якомога більше коштів на науку саме через грантове незалежне фінансування.</p>
<p>Отож, шановні колеги, підтримаймо науковців, підтримаймо цю постанову.</p>
<p>Дякую. </p>
<p></p>
<p>ГОЛОВУЮЧИЙ. Дякую вам.</p>
<p>Будь ласка, Тарас Іванович Батенко, депутатська група "Партія "За майбутнє".</p>
<p></p>
<p>12:55:49</p>
<p>БАТЕНКО Т.І.</p>
<p>Дякую. Прошу передати слово пані Ірині Констанкевич.</p>
<p></p>
<p>ГОЛОВУЮЧИЙ. Ірина Мирославівна, будь ласка.</p>
<p></p>
<p>12:55:56</p>
<p>КОНСТАНКЕВИЧ І.М.</p>
<p>Ірина Констанкевич, депутатська група "Партія "За майбутнє". Депутати-мажоритарники нашої групи, звичайно, підтримують дану постанову, оскільки вона справді спрямована на підтримку наукового потенціалу нашої країни. Але ми вважаємо, що цих коштів і такої кількості стипендій недостатньо для того, щоб нарощувати науковий потенціал у країні.</p>
<p>Ми закликаємо з наступного року збільшити кількість таких стипендій, мінімум почати з 50-и, аби відповідало реальній потребі заохочення наукових працівників до нових інновацій.</p>
<p>І друга наша пропозиція: не тільки збільшувати кількісно такі премії, але також залучати інші можливості до фінансування української науки. Адже ми бачимо, що на 60 мільйонів українців – 30 стипендій, і в таких коштах це надто мало.</p>
<p>Тому ми голосуємо "за".</p>
<p></p>
<p>ГОЛОВУЮЧИЙ. Дякую, Ірина Мирославівна.</p>
<p>Будь ласка, Совсун Інна Романівна, фракція партії "Голос".</p>
<p></p>
<p>12:57:11</p>
<p>СОВСУН І.Р.</p>
<p>Інна Совсун, фракція "Голос". Шановні колеги, сьогодні ми голосуємо постанову про те, щоб виділити премії вченим. Це добре. Декілька десятків людей зможуть отримати фінансування і винагороду за ту роботу, яку вони зробили. А завтра ми будемо голосувати державний бюджет, і в цьому державному бюджеті фінансування науки буде знову на рівні 0,3 відсотка ВВП. І це на противагу тому, що в Законі про науку вказано, що має бути щонайменше 1,7 відсотка ВВП. Це при тому, що в західних країнах, в Європі фінансування науки доходить до 3 відсотків ВВП, а у нас, повторю ще раз, 0,3 – 0,3 відсотка ВВП, які виділяються на науку.</p>
<p>Ось це ті реальні пріоритети, які ми бачимо. Не в преміях вимірюються пріоритети, а в реальному розподілі великих сум державного бюджету. І зараз вони пріоритетно йдуть на дороги, а не на те, аби підтримувати українських вчених. Так само ми не спостерігаємо кроків в напрямку реформування системи науки. Ми не бачимо кроків в напрямку реформування системи атестації кадрів.</p>
<p>Я дуже втішена знати, що один з наших колег по парламенту вчора не зміг довести, що йому було чесно присуджено науковий ступінь. Це, звичайно, дуже добре, і я вдячна Міносвіти, мабуть, вперше з цієї трибуни це скажу, за це рішення, яке було прийнято. Але це не скасовує того, що у нас продовжують захищати плагіатні дисертації, що у нас надалі ніхто нічого з цим не хоче зробити. І ось про це ми повинні були би говорити.</p>
<p>Але, звичайно, що, так, цю постанову треба підтримати. Давайте виділимо ці гроші, але давайте пам'ятати, що для того, аби ці гроші пішли на винагороду нашим кращим вченим, нам треба системно фінансувати науку, системно надавати можливість людям проводити наукові дослідження. А в іншому випадку просто кращі науковці цієї країни цю премію використають для того, аби переїхати в інші країни, де науковців реально цінують.</p>
<p>Дякую.</p>
<p></p>
<p>ГОЛОВУЮЧИЙ. Дякуємо, Інна Романівна.</p>
<p>Будь ласка, Герасимов Артур Володимирович, фракція політичної партії "Європейська солідарність".</p>
<p></p>
<p>12:59:11</p>
<p>ГЕРАСИМОВ А.В.</p>
<p>Прошу передати слово Ростиславу Павленку. Дякую.</p>
<p></p>
<p>ГОЛОВУЮЧИЙ. Будь ласка, Павленко Ростислав.</p>
<p></p>
<p>12:59:25</p>
<p>ПАВЛЕНКО Р.М.</p>
<p>Дякую, пане Олександре.</p>
<p>Шановні колеги, шановні українці, звичайно, "Європейська солідарність" буде підтримувати дану постанову. Потрібно підтримувати наших науковців, вчених, вчителів, але підтримувати не лише преміями. Тому що, якщо вірити сьогоднішньому виступу Володимира Зеленського, то виходить так, що оці премії, звичайно, найкращим, звичайно, тим, хто потребує цього. Це все, що спромоглися для них зробити. А це в корні неправильно.</p>
<p>Колега тут уже говорила з приводу Державного бюджету, то хочу нагадати, що до проекту Державного бюджету на наступний рік в першому читанні весь Комітет освіти, науки і інновацій запропонував додати 30 мільярдів гривень, і, на жаль, це не знайшло підтримки в бюджетному комітеті. Подивимося, що підготував Кабінет Міністрів до другого читання, але точно необхідно ці гроші додати, бо інакше виходить, що вчителям, лікарям, вченим і іншим ця влада забезпечує лише обіцянки.</p>
<p>Минулого року обіцяли лікарям по 20 тисяч гривень, зараз поновили цю обіцянку, а співробітники Міністерства охорони здоров'я говорять про те, що цю обіцянку можна буде досягнути, лише оптимізувавши кількість лікарів, тобто скоротити кількість лікарів, а тим, хто залишиться, виплатити обіцяні 20 тисяч гривень. От щоб не вийшло так само з учителями, з ученими, з викладачами, треба дуже відповідально поставитись до проекту Державного бюджету. І завтра закликаю усіх не тиснути просто бездумно зелені кнопочки, а дуже добре порахувати і послухати "Європейську солідарність" і інших колег, які все-таки наполягатимуть на пріоритетах для країни – того, що ми не почули сьогодні у виступі Зеленського. То давайте в цій залі виправляти ці помилки.</p>
<p>Дякую.</p>
<p></p>
<p>ГОЛОВУЮЧИЙ. Дякуємо.</p>
<p>Будь ласка, з мотивів Євтушок Сергій Миколайович. І Колтунович, да? І "Довіра".</p>
<p></p>
<p>13:01:27</p>
<p>ЄВТУШОК С.М.</p>
<p>Сергій Євтушок, фракція "Батьківщина", Рівненщина. Шановні колеги, фракція "Батьківщина" всіляко вітає будь-які такі заохочення, які дають можливість стимулювати наших науковців. І фракція буде в повному складі голосувати за цей проект постанови.</p>
<p>Але проте одразу хочу сказати, що нашими колегами було озвучено ряд проблем в освіті, заробітних плат наших учителів. Я також хочу торкнутися питання і капітального будівництва, бо, на щастя, ми маємо декілька територіальних громад, областей, які мають приріст демографічний, де народжуються дітки. Але, на жаль, ми також маємо ситуацію, коли ці дітки ходять в загальноосвітні заклади в три зміни. І тут потрібно владі чітко розуміти: будувати школи, давати матеріально-технічну базу і можливість здобувати базову освіту, що призведе до того, що ми будемо мати науковців.</p>
<p>Партія "Батьківщина" і фракція голосує "за".</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Арешонков, "Довіра".</p>
<p></p>
<p>13:02:38</p>
<p>АРЕШОНКОВ В.Ю.</p>
<p>Шановний пане голово, шановні колеги! Безперечно, сьогодні всі звернули увагу на те, що у виступі Президента України Зеленського надзвичайно важлива звучала тема підтримки розвитку української системи освіти і науки. І це важливо не тільки з точки зору теоретичної, були поставлені конкретні практичні завдання: збільшення заробітної плати, підтримка молодих науковців, всебічний розвиток української науки. Це завдання для нас усіх.</p>
<p>Тому, безперечно, депутатська група "Довіра" підтримує зараз і цю постанову. І ми вимагаємо ретельний перегляд, і увагу, і підтримку як до Національної академії наук, так і галузевих академій, їх наукових підрозділів, не шляхом механічного скорочення, а оптимізація розумна, збалансована. Увага українській науці.</p>
<p>Група "Довіра" підтримує дану постанову.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Колтунович Олександр Сергійович. І будемо голосувати. Запросіть депутатів до залу, будь ласка.</p>
<p></p>
<p>13:03:48</p>
<p>КОЛТУНОВИЧ О.С.</p>
<p>Дякую.</p>
<p>Шановний Олександр Сергійович, шановні колеги! Фракція політичної партії "Опозиційна платформа – За життя" також підтримує даний проект постанови. Ми бачимо, що тут встановлено 60 розмірів прожиткових мінімумів для працездатних осіб станом на 1 січня 67 науковців. В принципі, це суттєва сума, яка, я впевнений, піде на підтримку. Це раз.</p>
<p>Друге. Дуже багато сьогодні вже попередні колеги сказали, що підтримка науки, м'яко кажучи, нинішньої влади, вона не корелює з тими речами, які, наприклад, є в Державному бюджеті. Тому що, коли ми дивимось проект бюджету на 22-й рік, який вже зараз є, на сайті вже опублікований, той, який ми будемо завтра розглядати, він, м'яко кажучи, йде врозріз з цими словами, які сьогодні звучали від представників комітетів. Це раз.</p>
<p>Друге. Я постійно звертав увагу і буду звертати постійно увагу на цей факт, що є ганебна ситуація у вітчизняній науці. Перше – неповні, неоплачувані робочі дні, відсутність фонду оплати праці для елементарного покриття заробітної плати. Цього не має бути, якщо ми хочемо реально підтримувати науку.</p>
<p></p>
<p>ГОЛОВУЮЧИЙ. Дякуємо, Олександр Сергійович.</p>
<p>Переходимо до голосування. Висновок комітету - прийняти в цілому.</p>
<p>Тому ставлю на голосування прийняття в цілому Постанови за реєстраційним номером 6346 про присудження Премії Верховної Ради України молодим ученим за 2020 рік.</p>
<p>Прошу поставити на голосування.</p>
<p></p>
<p>13:05:28</p>
<p>За-307</p>
<p>Рішення прийнято.</p>
<p>По фракціям покажіть, будь ласка.<b> </b></p>
<p>Переходимо до наступної Постанови - реєстраційний номер 6254. Проект Постанови про присудження щорічної Премії Верховної Ради України найкращим учасникам зовнішнього незалежного оцінювання результатів навчання, здобутих на основі повної загальної середньої освіти, за 2021 рік.</p>
<p>Пропоную розглянути це питання за скороченою процедурою. Прошу голосувати.</p>
<p></p>
<p>13:06:10</p>
<p>За-245</p>
<p>Рішення прийнято.</p>
<p>На трибуну для доповіді запрошується голова Комітету з питань освіти, науки та інновацій Сергій Віталійович Бабак, 4 хвилини від авторів та від комітету, будь ласка.</p>
<p></p>
<p>13:06:22</p>
<p>БАБАК С.В.</p>
<p>Шановні колеги, доброго дня ще раз. Я нагадаю, що в січні цього року ми з вами започаткували премію для найкращих випускників шкіл, які склали найкращим чином зовнішнє незалежне оцінювання. У такий спосіб Верховна Рада прийняла рішення підтримати кращих учасників зовнішнього незалежного оцінювання, стимулювати дітей до отримання високого рівня знань у закладах загальної середньої освіти, продовження ними навчання в університетах України, а також підвищити престижність здобуття якісної освіти.</p>
<p>Ця премія присуджується зараз вперше, її отримають 30 юнаків і дівчат, які закінчили школу в поточному році, найкраще склали зовнішнє незалежне оцінювання з чотирьох предметів, при цьому отримали не менше ніж 790 балів, в тому числі 200 балів за щонайменше один із цих навчальних предметів, а також вступили на навчання до українських університетів. Цікаво, що цьогоріч серед претендентів на премію є одна особа, яка набрала 200 балів з трьох предметів.</p>
<p>У 2021 році мінімальний сукупний бал, який набрали претенденти рейтингу на премію, склав 792, найвищий – 798. Кожен з цих 30 молодих людей отримає 100 тисяч гривень від Верховної Ради України. Думаю, що буде цікаво дізнатися, звідки ці талановиті випускники шкіл і до яких університетів вони вступили.</p>
<p>Отже, до списку претендентів потрапили молоді люди практично з усіх областей України, але найбільше зі Львова – 8 і з Києва – 5. Половина зі списку претендентів вирішили не залишатись навчатись вдома, а поїхали до найкращих університетів України: Університету імені Тараса Шевченка, Українського католицького університету, КПІ, Могилянки, Харківського університету радіоелектроніки та інші.</p>
<p>Так вийшло, що вдалося зберегти навіть гендерний паритет у списку найкращих і талановитих: 16 дівчат і 14 юнаків.</p>
<p>Я дуже радію з того, що талановита та перспективна молодь обрала спеціальності, які забезпечують розвиток економіки і її стабільність: це комп'ютерні науки, інженерія програмного забезпечення, прикладна математика, прикладна фізика та наноматеріали.</p>
<p>Шановні колеги, все це нам дарує надію на те, що наша країна має майбутнє, і це майбутнє буде в надійних і професійних руках. У свої 18 ці діти вже зробили справді чимало і доклали багато зусиль для того, щоб стати найкращими. Для них це велика перемога. Давайте всі разом і підтримаємо їх на цьому шляху.</p>
<p>Комітет одноголосно прийняв рішення рекомендувати прийняти цю постанову за основу і в цілому.</p>
<p>Дякую, колеги.</p>
<p></p>
<p>ГОЛОВУЮЧИЙ. Дякую, Сергій Віталійович.</p>
<p>Будь ласка, прохання записатися на виступ від депутатських фракцій та груп: два – за, два – проти.</p>
<p>Будь ласка, Гринчук Оксана Анатоліївна, фракція політичної партії "Слуга народу".</p>
<p></p>
<p>13:09:39</p>
<p>ГРИНЧУК О.А.</p>
<p>Прошу передати слово Юлії Гришиній.</p>
<p></p>
<p>ГОЛОВУЮЧИЙ. Будь ласка, Гришина Юлія Миколаївна.</p>
<p></p>
<p>13:09:50</p>
<p>ГРИШИНА Ю.М.</p>
<p>Шановні колеги, насправді тільки що голова комітету Сергій Віталійович сказав про те, що ми всі з вами в цьому році вперше заснували Премію Верховної Ради України для дітей, які найкраще в цій країні склали ЗНО і вступили в українські заклади вищої освіти. Цей список, ці 30 дітей – це найкращі учні минулого навчального року. І ми і далі з вами всі разом будемо мотивувати наших дітей навчатися на такому високому рівні завдяки голосуванню, яке відбудеться зараз, яке, я впевнена, підтримають представники всіх фракцій. 30 дітей, які найкраще склали ЗНО в цьому році, отримають премію у розмірі 100 тисяч гривень, і це достатньо достойна сума для кожного з цих дітей.</p>
<p>Ви знаєте, сьогодні виступав з цієї трибуни Президент України, і він сказав про те, що незалежна країна – це розумна країна і нам ще багато треба зробити для освіти і науки. Але те, що вже зроблено, то, окрім того, ще ми вперше з вами запроваджуємо премії для наших науковців, вчених, дітей, вчителів, збільшуємо їх розмір, збільшуємо їх кількість.</p>
<p>Окрім цього, ми працюємо над збільшенням заробітних плат і стипендій. В цьому році вперше за багато років збільшено розмір стипендій. Ми збільшили заробітні плати нашим вчителям на 30 відсотків. До речі, з сьогоднішнього дня збільшується на 8,5 відсотка. І наступний рік, як сказав Президент України, стане, якщо наступний рік стане роком лікарів, то після цього буде рік вчителів. І наші вчителі вперше за багато років і десятиліть в нашій країні отримають достойну заробітну плату.</p>
<p>Окрім того, ми розбудовуємо інфраструктуру…</p>
<p></p>
<p>ГОЛОВУЮЧИЙ. Дякую, Юлія Миколаївна.</p>
<p>Будь ласка, Князевич Руслан Петрович, фракція політичної партії "Європейська солідарність".</p>
<p></p>
<p>13:12:03</p>
<p>КНЯЗЕВИЧ Р.П.</p>
<p>Софії Федині прошу передати право виступу.</p>
<p></p>
<p>ГОЛОВУЮЧИЙ. Будь ласка. Кому, ще раз? Софія Романівна Федина, будь ласка.</p>
<p></p>
<p>13:12:11</p>
<p>ФЕДИНА С.Р.</p>
<p>Фракція "Європейської солідарності" буде підтримувати цей проект постанови, тому що ми абсолютно вважаємо, що освіта наших дітей – це є майбутнє нашої держави. Але тут, в цьому контексті, я би хотіла відзначити кілька неправдивих моментів, які зараз лунають.</p>
<p>Коли ми говоримо про відзначення учнів, ми маємо добре пам'ятати, що за кожним учнем стоїть вчитель. І вчителя не треба нагороджувати під якусь конкретну дату, а вчителю передовсім треба дати достойну зарплату. Я перепрошую, 8 відсотків підняття… А 2 роки неіндексації заробітних плат вчителів? Це є вже велике недопрацювання.</p>
<p>Те саме ми говоримо про розмір загальний зарплати вчителя. Перепрошую, за 6 тисяч чи 9 тисяч гривень вижити важко, а ми хочемо, щоб вчитель дійсно здійснював акт самопожертви задля того, щоб виховати надійне майбутнє для своєї держави.</p>
<p>Це саме стосується і викладачів, яким одна стаття в науковому виданні, обов'язкова стаття, коштує набагато більше, ніж трьохмісячна зарплата не викладача.</p>
<p>Але також ми маємо піднімати питання про якість освіти як такої. І у мене велике прохання до викладачів і вчителів: все-таки якість тих випускників, яких вони випускають, була передовсім. Бо то у нас з'являються такі некомпетентні недолюдки, які не те що не розуміються у державницьких процесах, як зараз ті, що дорвалися до влади, але які вважають, що їхній нігілізм і неуцтво - це єдине, що важливо, і єдине, що достойне для буття у нашій державі. В результаті через це ми маємо шалені проблеми у всіх сферах, до яких можна доторкнутися. Тому зараз відповідальність так само перед кожним із нас, колеги викладачі і колеги вчителі.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Совсун Інна Романівна, фракція політичної партії "Голос".</p>
<p></p>
<p>13:14:23</p>
<p>СОВСУН І.Р.</p>
<p>Інна Совсун, фракція "Голос". Шановні колеги, третя постанова поспіль, якою ми присуджуємо премії, цього разу – найкращим випускникам школи.</p>
<p>Я пишаюся тим, що в Україні є люди, які здобувають хороші результати на зовнішньому незалежному оцінюванні, і вони, безперечно, заслуговують на повагу, на визнання і на підтримку. Але, разом з тим, вони так само заслуговують на те, аби вчитися в хороших університетах. І тут у мене є велике питання до влади: а чи робимо ми достатньо для того, аби в цих дітей була можливість отримати хорошу освіту? Чи вони зможуть її отримати в сьогоднішніх, не до кінця реформованих, університетах?</p>
<p>Так само інше питання про те, яка кількість дітей, власне, може зреалізувати сьогодні себе в українській системі освіти? Так, у нас є найкращі учні, у нас є найкращі випускники школи. Але так само правдою є те, що у нас страшенно зростає нерівність в доступі до якісної освіти. Діти з бідніших родин, діти з сільської місцевості отримують гірший доступ до освіти. І ця ситуація стала ще страшнішою, ще складнішою зараз, в часи COVID. Зараз в часи COVID діти з бідних родин, діти з сільської місцевості взагалі втрачають можливість отримувати освіту. І, на жаль, влада не робить достатньо для того, аби їм цю можливість надати.</p>
<p>Ми почули від Президента дещо вигадану інформацію про закуплених 60 тисяч комп'ютерів для того, аби допомогти дітям здобувати освіту. По-перше, комп'ютерів закуплено не 60 тисяч, а щонайменше, в кращому випадку, третину від того, що сказав Президент. Але знаєте, що найцинічніше в цій фразі від Президента? А давайте подивимось на бюджет на наступний рік, який сьогодні нам розіслали, який завтра буде голосуватись. Ви знаєте, що в бюджеті на наступний рік не закладені гроші на комп'ютери в принципі?</p>
<p>Скажіть, будь ласка, які пріоритети зараз у цієї влади? Чому ми чуємо одні заяви, а потім дивимось на бюджет - і там бачимо геть інші цифри?</p>
<p>Ось це не про ті пріоритети, про які ми говорили, і не ті пріоритети, які озвучував Президент з цієї трибуни. Давайте, зрештою, говорити чесно і правильно визначати пріоритети, в першу чергу через державний бюджет.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, "Опозиційна платформа – За життя", Бурміч Анатолій Петрович.</p>
<p></p>
<p>13:16:33</p>
<p>БУРМІЧ А.П.</p>
<p>Прошу передати слово Нестору Івановичу Шуфричу.</p>
<p></p>
<p>ГОЛОВУЮЧИЙ. Нестор Іванович Шуфрич, фракція партії "Опозиційна платформа – За життя".</p>
<p></p>
<p>13:16:43</p>
<p>ШУФРИЧ Н.І.</p>
<p>Дякую, пане Голово.</p>
<p>Так, як і обіцяв, зараз хочу розібратись сам собі, і, можливо, разом з вами, в тому державному заколоті, який, слава богу, сьогодні не стався. По-перше, треба розібратися, а чи мав би він бути, або це наслідок превентивного удару Президента під час пресконференції? І у мене тут виникає одне питання, от щиро виникає: що мав на увазі Президент?</p>
<p>В медіапросторі всі знають, журналісти про це не раз писали, про дружні стосунки між Порошенком, Ахметовим і Яценюком. Що тут нового? Вони давно вже дружать, і це загальновідомо. Журналісти почали говорити, що почалась підготовка до - увага, - Майдану. І це теж обговорювали і в кулуарах, і в сесійній залі, і про це говорили журналісти.</p>
<p>І отут у мене виникає протиріччя і питаннячко. Майдан – це, виходить, тоді державний заколот? А що ж тоді влада відзначає? Вшановуємо загиблих, то ми всі вшановуємо загиблих, але відзначають перший Майдан, другий Майдан. Так чому дивуватись? Ваші наступники будуть відмічати третій Майдан.</p>
<p>А якщо це державний заколот, то тоді давайте речі називати своїми іменами: що відбувся в 14-му році державний заколот і ми не маємо права, щоб це повторилося. У незаконний спосіб відсторонили владу, і це не має права повторитися. Навіть Янукович саме так зрозумів Президента – подав позов на відновлення себе на посаді Президента України у зв'язку з державним заколотом 2014 року. Так що, можливо, у нас зараз буде два президенти.</p>
<p>Шановні колеги, я дуже прошу вас бути відповідальними. Перед тим як когось у чомусь звинувачувати, зрозумійте, що ви є заручниками того, куди прийшли. Якщо Майдан – то Майдан, стадіон – так стадіон, а заколот – так заколот.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, Нестор Іванович.</p>
<p>Будь ласка, з мотивів тоді "Батьківщина", Іван Григорович Кириленко.</p>
<p></p>
<p>13:18:52</p>
<p>КИРИЛЕНКО І.Г.</p>
<p>Кириленко, "Батьківщина". Шановні друзі, свого часу американський Президент сказав дуже знакові слова: "Ми фінансуємо науку і освіту не тому, що ми багаті, а ми багаті саме тому, що ми фінансуємо освіту й науку".</p>
<p>Якщо ви звернули увагу на виборчі перегони у Сполучених Штатах Америки (чи парламентські, чи президентські), ця тема обходиться – науки і освіти. Це "священна корова", там фінансування безмежне. Тому що люди дбають за людський капітал – за саме дороге, що є. Не спроста в десятку провідних університетів світу входить завжди шість-сім американських вузів. У нас фінансування всіх університетів дорівнює фінансуванню одного університету Західної Європи середньої руки. Тому рефреном тут звучало збільшувати фінансування саме там, де формується саме цінне – людський капітал. Завтра бюджет, подивимося.</p>
<p>"Батьківщина" голосує "за" і закликає голосувати "за".</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Бакунець Павло Андрійович, депутатська група "Довіра.</p>
<p></p>
<p>13:19:58</p>
<p>БАКУНЕЦЬ П.А.</p>
<p>"Християнське виховання молоді є найбільшим добром світу", – писав митрополит Шептицький. Сьогодні найкращі українські виші, серед яких альма-матер Український католицький університет, гордяться тим, що в цьому році до них прийшли випускники зі значно вищими балами ЗНО, як в минулому році. Сьогодні Львівщина гордиться, що найбільше претендентів на Премію Верховної Ради – 100 тисяч гривень – є саме з Львівщини.</p>
<p>Це означає, що ми з вами повинні, дбаючи за учнів, дбати і за тих, хто їх навчає - за вчителів, і за ці місця, де вони навчаються – за школи. Тому потрібно збільшувати фінансування по програмі "Спроможна школа", НУШ, потрібно збільшувати фінансування за новою формулою розрахунку грошей нашим вчителям. Потрібно також дбати і за інклюзію.</p>
<p>Підтримуємо разом дану постанову. Дякую.</p>
<p></p>
<p>ГОЛОВУЮЧИЙ. Дякуємо, Павло Андрійович.</p>
<p>Переходимо до голосування. Отже, ставлю на голосування прийняти в цілому Постанову номер 6254 про присудження щорічної Премії Верховної Ради України найкращим учасникам зовнішнього незалежного оцінювання результатів навчання, здобутих на основі повної загальної середньої освіти за 2021 рік.</p>
<p>Прошу голосувати.</p>
<p></p>
<p>13:21:49</p>
<p>За-303</p>
<p>Рішення прийнято.</p>
<p>По фракціях покажіть, будь ласка.</p>
<p>Переходимо до наступного питання порядку денного – це законопроект за реєстраційним номером 4487 про внесення змін до Закону України "Про забезпечення прав та свобод внутрішньо переміщених осіб".</p>
<p>Пропоную розглянути це питання за скороченою процедурою. Поставте, будь ласка, на голосування.</p>
<p></p>
<p>13:22:33</p>
<p>За-243</p>
<p>Рішення прийнято.</p>
<p>Будь ласка, до доповіді запрошується перший заступник голови Комітету з питань прав людини, деокупації та реінтеграції тимчасово окупованих територій в Донецькій, Луганській областях та Автономної Республіки Крим, міста Севастополя, національних меншин і міжнаціональних відносин Максим Миколайович Ткаченко. Будь ласка, 2 хвилини.</p>
<p></p>
<p>13:22:56</p>
<p>ТКАЧЕНКО М.М.</p>
<p>Да, дякую.</p>
<p>Шановні народні депутати, законопроект 4487 спрямований на вдосконалення законодавчого регулювання реалізації прав та свобод внутрішньо переміщених осіб в Україні, зокрема права на соціальний захист, житло, освіту тощо, а також закріплення на законодавчому рівні повноважень центрального органу виконавчої влади, що забезпечує формування координацію та реалізацію державної політики з питань внутрішньо переміщених осіб.</p>
<p>Проектом закону пропонується внести зміни до Закону України "Про забезпечення прав та свобод внутрішньо переміщених осіб", якими уточнюються поняття "внутрішньо переміщених осіб"; скорочується термін прийняття рішення про взяття на облік внутрішньо переміщеної особи з 15 до 7 робочих днів; врегульовується питання права внутрішньо переміщених осіб на житло шляхом реалізації державних та місцевих програм, зокрема житла соціального і тимчасового призначення, надання низьковідсоткових кредитів для придбання житла; скасовується шестимісячний строк, на який відповідно до чинного законодавства внутрішньо переміщена особа забезпечується житлом для тимчасового проживання; визначаються повноваження центрального органу виконавчої влади, що забезпечує формування, координацію та реалізацію державної політики з питань внутрішньо переміщених осіб; вносяться зміни до строку можливої відсутності внутрішньо переміщеної особи за місцем проживання з 60 днів до 6 місяців, а у разі наявності обґрунтованих причин – до 9 місяців.</p>
<p>Комітет вважає, що зауваження до законопроекту можуть бути враховані при його доопрацюванні до другого читання. За підсумками розгляду комітет ухвалив рішення рекомендувати Верховній Раді України проект Закону України про внесення змін до Закону України (4487) за наслідками розгляду у першому читанні прийняти за основу. Також комітет пропонує зменшити термін на подачу правок до 7 днів.</p>
<p>Просимо підтримати.</p>
<p></p>
<p>ГОЛОВУЮЧИЙ. Дякую, Максим Миколайович.</p>
<p>Від комітету також ви? Чи це і була доповідь? Це, Максим Миколайович, у вас було від комітету, да? Дякую. Добре.</p>
<p>Тоді записуємося на виступи від депутатських фракцій та груп: два – за, два – проти. Будь ласка.</p>
<p>Будь ласка, Павленко Ростислав Миколайович, фракція політичної партії "Європейська солідарність".</p>
<p></p>
<p>13:25:44</p>
<p>ПАВЛЕНКО Р.М.</p>
<p>Дякую. Прошу передати слово Ірині Геращенко.</p>
<p></p>
<p>ГОЛОВУЮЧИЙ. Будь ласка, Геращенко Ірина Володимирівна, фракція політичної партії "Європейська солідарність".</p>
<p>Не блокуйте, будь ласка, Ірина Володимирівна.</p>
<p></p>
<p>13:26:00</p>
<p>ГЕРАЩЕНКО І.В.</p>
<p>Шановні колеги, безумовно, "Європейська солідарність" вітає той факт, що в порядку денному з'являються закони про військове капеланство, з'являються законопроекти про необхідність підтримки громадян, які перебувають на тимчасово окупованих територіях.</p>
<p>І наше обговорення зараз відбувається після виступу Зеленського, в якому він жодним словом не згадав, наприклад, про те, що Путін і Російська Федерація не виконали жодного пункту саміту в Нормандському форматі грудня 2019 року. І досі закриті так широко прорекламовані і проанонсовані КПВВ на території Донецької і Луганської областей. Жодний з них сьогодні не працює через Російську Федерацію, а ми про це мовчимо.</p>
<p>Так само не виконано пункт, про який "Зеленський і Ко" так голосно з фанфарами розповідали: про допуск міжнародних гуманітарних місій, зокрема Міжнародного Комітету Червоного Хреста, до тюрем на окупованих територіях.</p>
<p>І в цей час ганебно виглядає інформація про те, що українським розвідникам, які документували всі злочини путінського режиму, їм просто анулювали закордонні паспорти, і вони стали сьогодні рабами цього нового режиму, їх не випускають за кордон. А в цей час подільник "Ізоляції" виїхав до Франції, його якимось чином, коли наші доблесні військові зловили, подільника "Ізоляції" і він був затриманий, його зараз випустили із СІЗО і він десь гуляє по європах.</p>
<p>Тому насправді ключовим, у тому числі і для громадян на окупованих територіях, які чекають там Україну і українську армію, залишається питання: а хто є кротом на Банковій, хто сьогодні підігрує Путіну? Хто підігрує цим планам про прямі переговори, які стануть насправді одним – зняттям санкцій з країни-агресора, коли за одним столом опиниться старий кадебіст і людина, яка намагається заглянути в очі Путіну і привести…</p>
<p></p>
<p>ГОЛОВУЮЧИЙ. Дякуємо, Ірина Володимирівна.</p>
<p>Будь ласка, Петьовка Василь Васильович, депутатська група…</p>
<p>Шахов Сергій Володимирович, будь ласка.</p>
<p></p>
<p>13:28:18</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Хотів би подякувати Комітету з реінтеграції Донбасу, людям, які пережили також і горе, і біду, які живуть сьогодні в мирній Україні, а залишили свої квартири, рідних на тій території. Це Ткаченко Максим, це Горбенко Руслан, це Дмитро Лубінець.</p>
<p>Нарешті 8 років війни, 8 років війни – дійшли руки до тимчасово переміщених осіб. Люди бідкаються сьогодні безхатьками. Я проїхав все Запоріжжя, Харківщину, Луганщину, Донеччину, Полтавщину. Люди, які проживають сьогодні і поїхали з тих територій, 1 мільйон 700 тисяч людей, залишилися сам-на-сам.</p>
<p>Держава приймає біженців з Афганістану. Треба допомагати, але 1 мільйон 700 тисяч людей з дітьми, які залишилися сьогодні сам-на-сам з бідою, ніхто їм не міг допомогти.</p>
<p>До речі, ситуація складна сьогодні в країні не тільки на кордонах, а й всередині держави, де працюють в Кабміні колаборанти, які не думають про людей.</p>
<p>Дякую комітету, який сьогодні подав цей законопроект. Ми будемо підтримувати сьогодні тимчасово переміщених осіб. Хоча це українці, і я також з міста Стаханова, і також відчуваю ту біду від людей, які сьогодні бідкаються і говорять, що їм потрібна допомога.</p>
<p>Дякую. Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Дякуємо, Сергій Володимирович.</p>
<p>Будь ласка, фракція політичної партії Всеукраїнське об'єднання "Батьківщина", Цимбалюк Михайло Михайлович.</p>
<p></p>
<p>13:30:08</p>
<p>ЦИМБАЛЮК М.М.</p>
<p>Дякую.</p>
<p>Михайло Цимбалюк, "Батьківщина". Шановний головуючий, шановні народні депутати, справді, за інформацією Міністерства соціальної політики більше півтора мільйона українців мають статус "тимчасово переміщені особи". Якщо говорити щодо їх соціального захисту, то цей законопроект вирішує багато тих питань, з якими стикаються ці особи, які проживають в різних областях України.</p>
<p>Насправді закон спрощує систему і не заставляє цих людей ходити кабінетами бюрократичних перешкод. Саме один раз цей закон передбачає: особа отримує цю довідку, і тільки в разі шести місяців відсутності на тій чи іншій території, де вона тимчасово зареєстрована, ця довідка втрачає чинність. Більше того, ці особи мають право на соціальний захист. Якщо це особа пенсійного віку, вони саме за цим тимчасовим місцем проживання має право отримувати пенсію. Якщо особа потребує інші соціальні послуги, вона також має право отримувати.</p>
<p>Дуже важливо, щоб цей закон вступив в чинність, а ті люди, які діють на місцях від імені держави, добросовісно відносилися до своїх обов'язків і пам'ятали, що це громадяни України, які не від себе залежних обставин покинули місця, де вони проживали і їхні родини багато років.</p>
<p>Фракція "Батьківщина" буде голосувати за цей законопроект. Дякую.</p>
<p></p>
<p>ГОЛОВУЮЧИЙ. Дякуємо, Михайло Михайлович.</p>
<p>Будь ласка, "Опозиційна платформа – За життя", Мамка Григорій Миколайович.</p>
<p></p>
<p>13:31:58</p>
<p>МАМКА Г.М.</p>
<p>Прошу передати слово Колтуновичу.</p>
<p></p>
<p>ГОЛОВУЮЧИЙ. Колтунович Олександр Сергійович, будь ласка.</p>
<p></p>
<p>13:32:14</p>
<p>КОЛТУНОВИЧ О.С.</p>
<p>Дякую, шановні колеги.</p>
<p>"Опозиційна платформа – За життя", безумовно, підтримає даний проект закону. Ми йдемо на той крок, щоб підтримати внутрішньо переміщених осіб. Ми вважаємо, що необхідно не тільки спрощувати їм умови по реєстрації і так далі, але і забезпечити їм право голосу, наприклад. А ми з вами знаємо, що у нас наша партія виграла в апеляції уже рішення щодо того, щоб призначити вибори на територіях Донецької і Луганської областей підконтрольних. Це важливе питання. І я все-таки чекаю від Ради постанови, щоб і далі підтримувати людей, які переїхали із непідконтрольних територій і проживають на підконтрольній території. Це раз.</p>
<p>Друге. Я, безумовно, підтримую ініціативу Президента, який сьогодні виступив, за прямі перемовини в рамках врегулювання конфлікту на Донбасі. А це передбачає комплекс заходів з виконання Мінських угод, раз. Це передбачає, щоб ми в цій Раді проголосували постанову про вибори за українським законодавством за українські партії загалом і на підконтрольних, і на, головне, непідконтрольних територіях.</p>
<p>Другий момент – скасування економічної блокади Донбасу. Дуже важливе питання. Криза в енергетиці показує, без шахт Донецької і Луганської областей енергетичний ринок України і сектор знаходяться в кризовому стані. А це означає, що скасування економічної блокади сприятиме відродженню енергетики в цілому України.</p>
<p>Далі. Особливий порядок місцевого самоврядування, особливий статус і так далі, і так далі, і так далі, всі ті заходи, які потрібні. Тому ми готові підтримувати такі ініціативи, які Донбас приведуть в Україну, а Україну на Донбас. Тому в тому числі ми підтримуємо і даний проект закону щодо прав та свобод внутрішньо переміщених осіб.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякуємо, Олександр Сергійович.</p>
<p>Будь ласка, з мотивів Тарас Петрович Тарасенко, депутатська фракція, партія "Слуга народу".</p>
<p></p>
<p>13:34:27</p>
<p>ТАРАСЕНКО Т.П.</p>
<p>Це закон для громадян України, для півтора мільйонів громадян України, які були дискриміновані протягом 8 років. Ми всі рівні. І вони, на жаль, опинились в ситуації, коли були вимушені покинути свої території. Протягом 8 років вони не можуть знайти собі місця. І зараз це перший закон, який буде лягати в стратегію забезпечення внутрішньо переміщеним особам рівності прав.</p>
<p>Отже, я прошу всіх підтримати його і скорочену процедуру. Ми повинні забезпечити їм належні умови проживання, житлом забезпечити їх на всій території України, особливо в Донецькій та Луганській областях, а також освіту, навчання та роботу.</p>
<p>Я закликаю всіх ще раз підтримати цей законопроект і проголосувати його як можна скоріше.</p>
<p></p>
<p>ГОЛОВУЮЧИЙ. Дякуємо, Тарас Петрович.</p>
<p>Всі виступили. Тоді переходимо до голосування. Висновок комітету: прийняти за основу. Є пропозиція скоротити строки. Це другим голосуванням спробуємо зробити.</p>
<p>Отже, ставлю на голосування законопроект (за реєстраційним номером 4487) про внесення змін до Закону України "Про забезпечення прав та свобод внутрішньо переміщених осіб".</p>
<p>Прохання голосувати.</p>
<p></p>
<p>13:36:19</p>
<p>За-304</p>
<p>Рішення прийнято.</p>
<p>По фракціям покажіть, будь ласка.</p>
<p>Є пропозиція скоротити терміни. Тому відповідно до частини другої статті 116 Регламенту Верховної Ради України ставлю на голосування пропозицію про скорочення наполовину строків подачі пропозицій, поправок та підготовки до другого читання законопроекту (за реєстраційним номером 4487) про внесення змін до Закону України "Про забезпечення прав та свобод внутрішньо переміщених осіб".</p>
<p>Прошу голосувати.</p>
<p></p>
<p>13:37:01</p>
<p>За-250</p>
<p>Рішення прийнято.</p>
<p>По фракціям, будь ласка. Дякую.</p>
<p align=center></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>13:37:11</p>
<p>ГОЛОВУЮЧИЙ. Дякую.</p>
<p>Шановні колеги, переходимо далі. Наступний законопроект - реєстраційний номер 3688. Це проект Закону про внесення зміни до статті 7 Закону України "Про передачу об'єктів права державної та комунальної власності" щодо передачі цілісних майнових комплексів державних пожежно-рятувальних підрозділів (частин) та іншого майна Оперативно-рятувальної служби цивільного захисту.</p>
<p>Шановні колеги, є необхідність обговорювати цей закон? Є необхідність обговорювати? Є, да? Тоді давайте ставлю пропозицію розглянути це питання за скороченою процедурою.</p>
<p></p>
<p>13:37:55</p>
<p>За-228</p>
<p>Рішення прийнято.</p>
<p>До слова запрошується заступник міністра внутрішніх справ Драп'ятий Богдан Євгенович. Будь ласка.</p>
<p></p>
<p>13:38:09</p>
<p>ДРАП'ЯТИЙ Б.Є.</p>
<p>Доброго дня, шановний Голово, шановні народні депутати! На ваш розгляд пропонується проект Закону про внесення зміни до статті 7 Закону України "Про передачу об'єктів права державної та комунальної власності" щодо передачі цілісних майнових комплексів державних пожежно-рятувальних підрозділів (частин) та іншого майна Оперативно-рятувальної служби цивільного захисту (реєстраційний номер 3688) (поданий Кабінетом Міністрів України).</p>
<p>Відповідно до статей 62 та 63 Кодексу цивільного захисту України в населених пунктах, де немає пожежно-рятувальних підрозділів, органи місцевого самоврядування за погодженням з Державною службою надзвичайних ситуацій утворюють пожежно-рятувальні підрозділи для забезпечення місцевої та добровільної пожежної охорони.</p>
<p>На цей час до сфери управління Державної служби надзвичайних ситуацій належить нерухоме та рухоме індивідуально визначене майно, яке не використовується і не планується до використання в органах і підрозділах цивільного захисту за призначенням і може бути передано в комунальну або спільну власність територіальним громадам для забезпечення повноцінної діяльності пожежно-рятувальних підрозділів місцевої та добровільної пожежної охорони.</p>
<p>У зв'язку з цим проектом пропонується законодавчо доповнити перелік об'єктів державної власності, що передаються безоплатно з державної в комунальну власність, цілісними майновими комплексами пожежно-рятувальних підрозділів, іншим нерухомим та рухомим майном.</p>
<p>Прийняття проекту закону буде ваговим кроком у бік створення центрів безпеки в об'єднаних територіальних громадах та дозволить забезпечити пожежно-рятувальні підрозділи місцевої та добровільної пожежної охорони відповідним майном, що в свою чергу сприятиме створенню нових місцевих пожежних команд у територіальних громадах. Таким чином, збільшиться відсоток вчасного прибуття до місця надзвичайної ситуації відповідних пожежно-рятувальних підрозділів та в цілому підвищиться ефективність добровільних пожежних дружин.</p>
<p>Дякую за увагу. Прошу підтримати.<b> </b></p>
<p></p>
<p>ГОЛОВУЮЧИЙ. Дякую, Богдане Євгеновичу.</p>
<p>До слова запрошується співдоповідач – голова Комітету з питань економічного розвитку Наталуха Дмитро Андрійович.</p>
<p></p>
<p>13:40:11</p>
<p>НАТАЛУХА Д.А.</p>
<p>Дякую, колеги. Дякую шановному автору.</p>
<p>І, якщо коротко, цей закон насправді про достатньо просту річ. Ми говоримо про передачу з державної у комунальну власність різних цілісних майнових комплексів державних пожежно-рятувальних підрозділів і частин, іншого нерухомого та окремо індивідуально визначеного рухомого майна.</p>
<p>Для чого це робиться? Для того, щоб надати об'єднаним територіальним громадам, для того, щоб надати можливість цією власністю більш гнучко, скажімо так, розпоряджатися, утримувати її і забезпечувати її належне користування.</p>
<p>Варто відмітити, що ГНЕУ у нас не заперечує стосовно можливості прийняття цього законопроекту.</p>
<p>Комітет Верховної Ради України з питань бюджету зазначає, що законопроект не має впливу на показники бюджету.</p>
<p>Комітет з питань інтеграції України до Європейського Союзу у своєму висновку дійшов, що положення цього законопроекту регулюються на рівні національного законодавства країн-членів ЄС.</p>
<p>І Комітет з питань антикорупційної політики зазначає, що законопроект відповідає вимогам антикорупційного законодавства.</p>
<p>Враховуючи всі ці висновки, звісно, що Комітет з питань економічного розвитку прийшов до висновку стосовно можливості підтримати і за результатами розгляду рекомендувати Верховній Раді України прийняти його в першому читанні за основу. Але, якщо буде на це воля залу і згода всіх фракцій парламенту, то ми точно не заперечуватимемо стосовно прийняття його в цілому.</p>
<p>Дякую, колеги. Прошу підтримати.</p>
<p></p>
<p>ГОЛОВУЮЧИЙ. Дякую, Дмитро Андрійович.</p>
<p>Шановні колеги, є необхідність обговорити це питання? Прошу записатись: два – за, два – проти.</p>
<p>Слово надається народному депутату України Кубіву Степану Івановичу, фракція політичної партії "Європейська солідарність".</p>
<p></p>
<p>13:42:11</p>
<p>КУБІВ С.І.</p>
<p>Шановний пане Голово, слово передати пану Ар'єву. Дякую.</p>
<p></p>
<p>ГОЛОВУЮЧИЙ. Володимир Ар'єв, будь ласка.</p>
<p></p>
<p>13:42:26</p>
<p>АР’ЄВ В.І.</p>
<p>Шановні колеги, шановні громадяни! "Європейська солідарність" буде голосувати за цей законопроект, і зараз я вам поясню чому.</p>
<p>Я йшов вранці на роботу до Верховної Ради і на початку Банкової побачив пожежний автомобіль, хоча пожежі там не було. Ні, я розумію, що, можливо, на Банковій у когось щось підгоріло, але це гаситься точно не пожежним автомобілем.</p>
<p>Проте, якщо ми сьогодні бачимо, що заради того, що хтось боїться чогось, просто паніка, і ставлять через це пожежний автомобіль на Банкову, хоча він потрібен там, де, не дай боже, щось горить, то це використання державних ресурсів для того, щоб виконувати забаганки вищих посадових осіб. І якщо ми передаємо пожежні частини від державної власності в комунальну, то, можливо, мери не будуть виконувати забаганки тих, хто злякався людей, які можуть сьогодні прийти, і ту брехню, яку ми сьогодні чули з цієї трибуни від Президента України, не прийняти і покритикувати.</p>
<p>Тому, коли ми теж бачимо… До речі, тут сьогодні є заступник міністра, може, він пояснить, яким чином вертольоти ДСНС були використані для того, щоб возити вищих державних посадових осіб, замість Державного авіапідприємства "Україна", це теж цікаво. І коли ми отримаємо, нарешті, що ДСНС, їхні структури, їхнє майно буде в комунальній власності, то мери не будуть прогинатися так, як прогинається сьогодні Міністерство внутрішніх справ. Тому ми за цей законопроект.</p>
<p></p>
<p>ГОЛОВУЮЧИЙ. Слово надається народному депутату України Літвінову Олександру Миколайовичу, фракція політичної партії "Слуга народу".</p>
<p></p>
<p>13:44:32</p>
<p>ЛІТВІНОВ О.М.</p>
<p>Прошу передати слово Мовчану Олексію.</p>
<p></p>
<p>ГОЛОВУЮЧИЙ. Олексій Мовчан, будь ласка.</p>
<p></p>
<p>13:44:42</p>
<p>МОВЧАН О.В.</p>
<p>Дякую.</p>
<p>Доброго дня, шановні колеги! Дуже важливий законопроект в першу чергу для наших громад, це наступний крок до ефективної і реальної децентралізації. Законопроект дуже короткий, він говорить про те, щоб Законом про передачу об'єктів державної власності можна було передавати в тому числі майно, яке не використовується ДСНС для своїх функцій. Натомість органи місцевого самоврядування, отримавши це майно, зможуть більш ефективно в цілях громади ним користуватися. Це підвищить швидкість дістання пожежних машин, пожежників до місць пожеж і відповідно локалізації таких ситуацій.</p>
<p>Тому прошу всіх підтримати дуже важливий законопроект, в першу чергу, для органів місцевого самоврядування і наших з вами виборців.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Слово надається народній депутатці Совсун Інні Романівні, фракція політичної партії "Голос".</p>
<p>Клименко Юлія Леонідівна, будь ласка.</p>
<p></p>
<p>13:45:55</p>
<p>КЛИМЕНКО Ю.Л.</p>
<p>Клименко. Я б хотіла… Ми, безумовно, підтримуємо цей законопроект, це правильний законопроект. Хочу звернути увагу на те, що таке майно, такої кількості майна у державній власності, і в тому числі у Фонді держмайна України, які розташовані в ОТГ, в наших громадах дуже багато. Стоять цілі підприємства посеред ОТГ в центрі міст, яким не можна нічого зробити, фактично банкроти. Але ні земля, ні управління, ні користування цими землями громади не мають.</p>
<p>Один з таких прикладів, який я бачила на свої очі недавно, це Стрийський насіннєвий завод, який займає 100 гектарів в центрі міста, який абсолютно не використовується і з давно вже заваленими будівлями. Тому давайте будемо не тільки про пожежні станції говорити, а також про все інше.</p>
<p>Але хотіла сказати ще про інше. Я пам'ятаю реформу профтехосвіти. Ми бачимо реформу інституційного догляду і передачі різного роду санаторіїв, інтернатів громадам. Вони інколи не можуть, і зачасту не можуть їх утримувати. Тому така реформа повинна йти не тільки з передачею майна і всієї відповідальності в громади, а в тому числі з передачею фінансових ресурсів і забезпечення перш за все наших пожежників, деесенесників формою, рятувальними батутами, машинами, вертольотами і всім іншим. Громади не зможуть цього забезпечити. Тому або давайте ми їм дамо гроші, або давайте передамо екіпірованих і пожежників, які завжди будуть у безпеці. Тому що люди працюють за копійки і фактично виконують, рятують нам життя.</p>
<p>Тому звертаю вашу увагу, що передача цих об'єктів в громади повинна, безумовно, бути, але вона повинна також бути доповнена бюджетними і абсолютно повністю екіпірованими деесенесниками.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Слово надається народній депутатці України Cкороход Анні Костянтинівні, депутатська група "Партія "За майбутнє".</p>
<p></p>
<p>13:47:53</p>
<p>СКОРОХОД А.К.</p>
<p>Шановні колеги, здавалося б, дуже маленьке питання, ще і в умовах децентралізації, логічно передати все з державної в комунальну власність. Але виникає питання. Ми передаємо з вами пожежно-рятувальні підрозділи та інше майно Оперативно-рятувальної служби цивільного захисту в комунальну власність. А скажіть, а за які кошти і за рахунок кого вони будуть обслуговуватись? Тому що ми можемо передати все, що завгодно, але громади не зможуть це витягувати матеріально. І тому нам треба спочатку забезпечити їм передачу так само на це і фінансової частини, необхідно передбачити в бюджеті фінансування цих частин саме в громадах.</p>
<p>І, ви знаєте, на сьогоднішній момент я як депутат-мажоритарник можу сказати, наприклад, в громаді знаходиться районна лікарня. Одна громада оплачує, обслуговує цю лікарню, а користуються нею не одна громада, а декілька. Але питання щодо фінансування іншими громадами не ставиться і не включене. Тут буде така сама ситуація.</p>
<p>Тому, з однієї сторони, у нас децентралізація і ми дійсно маємо передавати це майно, землі і таке інше, але, з другої сторони, дуже яскраво стоїть питання хто все це фінансуватиме і за рахунок чого все це буде громадами утримуватись.</p>
<p>Тому депутатська група "За майбутнє" утримається від голосування в першому читанні. І вважаємо, що спочатку необхідно вирішити фінансову складову таких передач.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Народний депутат Євтушок Сергій Миколайович, фракція "Батьківщина". Потім Шахов. І потім Шуфрич. Після цього переходимо до голосування.</p>
<p></p>
<p>13:49:52</p>
<p>ЄВТУШОК С.М.</p>
<p>Сергій Євтушок, фракція "Батьківщина", Рівненщина. Шановні колеги, сама філософія децентралізації в принципі передбачає можливість передати все, що є, на місця, в управління територіальним громадам. Але ця ж філософія також передбачає відправлення фінансового ресурсу, яким можна осучаснювати, робити ремонти (капітальні, поточні) тих самих об'єктів, які можуть передаватися на управління в територіальні громади.</p>
<p>Тому фракція "Батьківщина" категорично заперечує щодо голосування цього законопроекту в цілому. Ми будемо готувати поправки і будемо говорити про те, що разом із передачею об'єктів, які б вони не були, чи це пожежно-рятувальні об'єкти наших частин пожежних або інші об'єкти, потрібно разом з тим передавати і фінансування, фінансовий ресурс, аби дати можливість місцевим керівникам нормально осучаснювати, робити ремонти цих об'єктів.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату Шахову Сергію… Спочатку Шахов, а потім Шуфрич.</p>
<p>Добре, Шуфрич, будь ласка.</p>
<p></p>
<p>13:51:06</p>
<p>ШУФРИЧ Н.І.</p>
<p>Дякую, пане Голово.</p>
<p>Шановні колеги, я займався цим питанням на посаді міністра з питань надзвичайних ситуацій і мріяв про те, щоби було дійсно забезпечено мережу частин пожежної охорони та рятувальників при муніципалітетах і при місцевих радах. Але ми розуміли, що, передаючи майно без фінансування, ми ризикуємо, що це майно потім буде використано в іншому напрямку і скоротиться і так дуже мала кількість частин пожежної охорони та рятувальників.</p>
<p>Тому прошу зараз цей закон повернути, доопрацювати, і без фінансування, без цільової субвенції не можна приймати такі рішення. А загони треба збільшувати.</p>
<p>І останнє. Нам треба зараз повертати вкрадене у системи МНС майно, в першу чергу Прилуцький завод, який був найбільший в Європі, і ми його відновили, і він працював. А потім його, на жаль…</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату Шахову Сергію Володимировичу. Після того переходимо до голосування.</p>
<p>Будь ласка, Шахов.</p>
<p></p>
<p>13:52:19</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Група "Довіра" буде підтримувати цей законопроект, але хотів би зазначити головне. В Донбасі, в Донецькій, Луганській областях з 2015 року оголошено надзвичайний стан, і в даному часі досі не створені, досі не створені системи раннього оповіщення населення, через що згоріло 16 людей живцем, 800 будинків, нанесені збитки в 22 мільярди гривень. Ніхто з губернаторів, голова військово-цивільної адміністрації не відповів, кримінальне провадження не було порушено.</p>
<p>Звертаюсь до Генерального прокурора негайно порушити кримінальне провадження і розслідувати. Бо він витрачає сьогодні мільярди на будинки, яких не існує, по 68 мільйонів гривень, це в Рубіжному, Кремінському районі, на школи...</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення, прошу зайняти ваші місця.</p>
<p>Я ставлю пропозицію… Спочатку пропозицію – за основу, а потім переговоримо: якщо буде можливість в цілому, то будемо в цілому, якщо ні, то скоротимо строки. <i>(Шум у залі)</i></p>
<p>В цілому? Ну, подивимося, якщо ніхто не буде заперечувати. В цілому – ні, заперечують. Тоді будемо скорочувати строки. Дякую.</p>
<p>Я ставлю на голосування пропозицію комітету прийняти за основу проект Закону про внесення зміни до статті 7 Закону України "Про передачу об'єктів права державної та комунальної власності" щодо передачі цілісних майнових комплексів державних пожежно-рятувальних підрозділів (частин) та іншого майна Оперативно-рятувальної служби цивільного захисту (реєстраційний номер проекту 3688).</p>
<p>Готові голосувати? Прошу голосувати.</p>
<p></p>
<p>13:54:24</p>
<p>За-267</p>
<p>Рішення прийнято.</p>
<p>Шановні народні депутати, відповідно до частини другої статті 116 Регламенту Верховної Ради України ставлю на голосування пропозицію про скорочення наполовину строків подачі пропозицій і поправок та підготовки до другого читання законопроекту реєстраційний номер 3688.</p>
<p>Готові голосувати? Прошу голосувати. </p>
<p></p>
<p>13:54:56</p>
<p>За-225</p>
<p>Рішення не прийнято.</p>
<p>Дивно. Всі так розказували, наскільки важливий законопроект для наших територіальних громад. Добре.</p>
<p>Йдемо далі, шановні колеги. Ми заходимо в наступне питання. Це проект Постанови про призначення позачергових виборів Добропільського міського голови Покровського району Донецької області (реєстраційний номер проекту 5806).</p>
<p>Є пропозиція розглянути це питання за скороченою процедурою. <i>(Шум у залі) </i> Я запропоную це.</p>
<p></p>
<p>13:55:40</p>
<p>За-238</p>
<p>Рішення прийнято.</p>
<p>Шановні колеги, може, розглянемо це питання без обговорення? <i>(Шум у залі)</i></p>
<p>"Європейська солідарність" проситься тільки виступити. Давайте тоді дамо 2 хвилини, ви виступите. Будь ласка, від "Європейської солідарності" хто буде бажати?</p>
<p>Артур Володимирович, будь ласка. А, Князевич. Будь ласка, Руслан Петрович Князевич. <i>(Шум у залі) </i>І 1 хвилину ви. Добре. Все. І тоді переходимо до голосування. Дякую.</p>
<p>Князевич Руслан Петрович – 2 хвилини, і 1 хвилина – Колтунович.</p>
<p></p>
<p>13:56:10</p>
<p>КНЯЗЕВИЧ Р.П.</p>
<p>Дякую, Руслан Олексійович.</p>
<p></p>
<p>ГОЛОВУЮЧИЙ. Секундочку! Я продовжую засідання на 15 хвилин.</p>
<p>Будь ласка, Руслан Петрович.</p>
<p></p>
<p>13:56:17</p>
<p>КНЯЗЕВИЧ Р.П.</p>
<p>Вже всім стало очевидно, що та практика, яка була запроваджена два роки тому, коли у нас позачергові вибори проводяться тільки двічі на рік, є хибною і неприйнятною для наших виборців. Люди позбавлені протягом пів року можливості обирати відповідні органи місцевого самоврядування. І тому зараз найкращий час відмовитися від такої практики і перейти до того, як раніше робилося – при першій же нагоді призначати позачергові вибори. Тим більше, що з сьогоднішньої промови Президента стало зрозуміло: ці вибори, які ми сьогодні призначаємо, вже останні, які будуть справжніми виборами в Україні. Надалі є бажання ввести електронне голосування, яке дуже успішно було апробовано два місяці тому під час виборів до Державної Думи Російської Федерації. Я нагадаю, що в результаті жоден демократичний кандидат навіть не набув права бути обраним до Державної Думи по мажоритарному округу.</p>
<p>Тим гарячим головам, які зараз готують відповідний законопроект і хочуть невдовзі його внести до Верховної Ради, я хочу нагадати, що українці не потерплять можливості позбавити їх права голосу. І тих, хто внесе такий законопроект і буде за нього голосувати, винесуть не тільки з влади, а й з України.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, 1 хвилина народний депутат Колтунович. І після цього переходимо до голосування. Друзі, ми так домовилися. У нас ще один Закон про вибори.</p>
<p>Добре, 1 хвилина – Лозинський, ще й 1 хвилина – Шахов, і все.</p>
<p>Будь ласка, 1 хвилина, Колтунович.</p>
<p></p>
<p>13:57:47</p>
<p>КОЛТУНОВИЧ О.С.</p>
<p>Шановний Руслан Олексійович, дивіться, ми підтримаємо і 5806, і 6226 – це що стосується Одеської області. Але у нас виникає раціональне запитання: чому ми підтримуємо, наприклад, вибори Добропільського міського голови Покровського району Донецької області, при цьому не підтримуємо вибори, щоб вони відбулися у 18 ОТГ на території Донецької, Луганської областей? У нас немає виборів до Донецької та Луганської обласних рад. Це абсурдно – голосувати сьогодні 5806 без постанови, яка, в принципі, є фундаментальною для цих регіонів.</p>
<p>Повторюсь, наша партія відстояла в апеляційному суді, ми виграли апеляцію. І ви зобов'язані проголосувати нашу Постанову про призначення виборів на території Донецької і Луганської областей, на підконтрольних територіях.</p>
<p>Тому ми також, підтримуючи ці дві постанови, наполягаємо на тому, щоби розглянути також Постанову про призначення виборів 18 ОТГ для 500 тисяч виборців.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Шахов Сергій Володимирович. Після цього Лозинський, 1 хвилина. Всім по 1 хвилині. І 1 хвилина – Аліна Загоруйко.</p>
<p>Будь ласка, Шахов.</p>
<p></p>
<p>13:58:58</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Повністю підтримую слова Колтуновича, що сьогодні йде колаборантська гра всередині країни чиновників, які повністю грабують ОТГ, де не провели вибори по Донецькій, Луганській області, вкравши мільйони голосів у виборців і порушивши конституційне право людини в нашій державі, прикриваючись щитом війни. Через цей щит війни повністю йде контрабанда, грабування, прикриття збитків на мільярди гривень.</p>
<p>На жаль, кримінального жодного провадження не було порушено проти цих негідників, які грабують сьогодні Україну, кожного українця, який сплачує податки. Під час, коли всі пенсіонери голодують, проїхавши весь Донбас, люди передають привіт і парламенту, і Кабміну, і Офісу про те, що сьогодні говорять по 6 тисяч гривень пенсії, коли люди бідкуються, по гривні 754, і не можуть своє конституційне право…</p>
<p></p>
<p>ГОЛОВУЮЧИЙ. Будь ласка, Лозинський Роман Михайлович. Після цього Загоруйко Аліна Леонідівна. І переходимо до голосування.</p>
<p>Прошу народних депутатів зайняти свої місця.</p>
<p></p>
<p>14:00:08</p>
<p>ЛОЗИНСЬКИЙ Р.М.</p>
<p>Пане головуючий, я звертаюся до вас. У парламенті депутат кожної фракції, групи має рівне право на виступ і представлення своєї позиції. Давайте не пропонувати таку ганебну практику, що хтось викрикнув - і отримав 2 хвилини, хтось викрикнув тихіше - і отримав 1 хвилину, а хтось не викрикнув - і не виступає. Або ми маємо консенсус і благородний намір рухатися по порядку денному, ми його вітаємо, ми не наполягаємо на виступах, але якщо ви даєте виступ одній фракції, то ви повинні запустити абсолютно регламентну процедуру. За скороченою – так за скороченою, по повній – то по повній. Але не може одна фракція виступати 2 хвилини, одна фракція виступати 1 хвилину, а інші не виступати. Або є обговорення, або є консенсус рухатися по порядку денному.</p>
<p>А що стосується даного розгляду питання, ми його абсолютно підтримуємо, тому рухаємося по порядку денному.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Загоруйко Аліна Леонідівна. Будь ласка.</p>
<p></p>
<p>14:01:06</p>
<p>ЗАГОРУЙКО А.Л.</p>
<p>Доброго дня, шановні колеги. Ви бачите зараз по обговоренню, наскільки актуальна тема сьогодні нами зачеплена. Я от ношу матеріали, які стосуються цього питання, в мене вже папка затерлася, вона вже порвалася, тому що ми засідання в засідання не доходимо до питання виборів, а це питання забезпечення місцевого самоврядування на місцях.</p>
<p>Колеги, отже, Комітетом з питань організації державної влади, місцевого самоврядування, регіонального розвитку і містобудування на своєму засіданні ще 14 липня було ухвалено рішення – питання щодо призначення позачергових виборів Добропільського міського голови Покровського району Донецької області. Міський голова за власним бажанням на підставі звернення з особистою заявою про складення повноважень голови.</p>
<p>За результатами розгляду питання комітет ухвалив висновок: рекомендувати Верховній Раді України відповідно до пункту 30 частини першої статті 85 Конституції України, частини першої статті 5, частини третьої статті 194, частини першої статті 195 Виборчого кодексу України призначити позачергові вибори Добропільського...</p>
<p></p>
<p>ГОЛОВУЮЧИЙ. Дякую, пані Аліно. Дякую, Аліно Леонідівно. Дякую вам.</p>
<p>Шановні колеги, прохання приготуватись до голосування. Я ставлю на голосування пропозицію комітету прийняти в цілому з урахуванням пропозицій комітету проект Постанови про призначення позачергових виборів Добропільського міського голови Покровського району Донецької області (реєстраційний номер проекту 5806).</p>
<p>Готові голосувати? Прошу голосувати.</p>
<p></p>
<p>14:03:00</p>
<p>За-296</p>
<p>Рішення прийнято.</p>
<p>Я продовжив на 15 хвилин, тому заходимо в наступне питання. Реєстраційний номер проекту 6226: проект Постанови про призначення позачергових виборів Успенівського сільського голови Білгород-Дністровського району Одеської області.</p>
<p>Пропоную розглянути це питання за скороченою процедурою.</p>
<p></p>
<p>14:03:31</p>
<p>За-248</p>
<p>Рішення прийнято.</p>
<p>Шановні колеги, дивіться, знову ж таки мене зараз звинуватять. Ми проголосували скорочену процедуру, тому, будь ласка, запишіться: два – за, два – проти. Хто не хоче, той не виступає. Але я дуже прошу, щоб ми вклалися і до 14:15 проголосували.</p>
<p>Будь ласка, запишіться: два – за, два – проти.</p>
<p>Будь ласка, слово надається народному депутату В'ятровичу Володимиру Михайловичу, фракція політичної партії "Європейська солідарність".</p>
<p></p>
<p>14:04:05</p>
<p>В’ЯТРОВИЧ В.М.</p>
<p>Прошу передати Олексію Гончаренку.</p>
<p></p>
<p>ГОЛОВУЮЧИЙ. Олексій Гончаренко.</p>
<p></p>
<p>14:04:15</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Звичайно, ми підтримуємо право людей обрати собі сільського голову. Це важливе питання, і ми зараз всі маємо проголосувати.</p>
<p>І я хочу нагадати нашій владі і монобільшості про те, що вибори є наріжним каменем демократії і взагалі демократичного суспільства. І тому прошу прибрати руки оці шаловливые від питань щодо перенесення термінів виборів у Верховну Раду. Ми вже чуємо на пресмарафоні, після якого у нас падає курс гривні, падають українські цінні папери, що ми хочемо, значить, перенести на 24-й рік вибори парламенту, що декому вже дуже добре сидиться на цих місцях і треба це робити подалі, подалі. Не треба, друзі. Треба йти на вибори – це перше.</p>
<p>Друге, що хочу сказати вам. Ми чуємо заяви про те, що давайте електронне голосування зробимо. Я тільки хочу нагадати нам всім, що електронне голосування поки є в одній країні – Естонії. А ще є одна країна, яка на місцевих виборах це "катає", цю схему, ця країна називається Російська Федерація. І ми всі бачили, що вони там коїли і як вони робили. І для них електронні вибори перетворилися в головне джерело фальсифікацій.</p>
<p>Тож не треба брати поганий досвід і не треба намагатися його використати. Бо ми розуміємо, що ви дуже переживаєте, побачивши останні рейтинги, побачивши, що влада вже навіть не на першому місці, що на першому місці вже опозиція в державі. І ви думаєте, як вибори відтягнути, а як сфальшувати, а як ще щось зробити. Не думайте про це навіть.</p>
<p>Народ України визначає українську владу. Так було, так є і так буде. І ми здатні захистити право народу обрати собі і парламент, і Президента.</p>
<p></p>
<p>ГОЛОВУЮЧИЙ. Слово надається народній депутатці Устіновій Олександрі Юріївні, фракція політичної партії "Голос".</p>
<p></p>
<p>14:06:15</p>
<p>УСТІНОВА О.Ю.</p>
<p>Шановні колеги, мені соромно дивитися, як замість того, щоб обговорювати ті питання, по яким ви записуєтесь, ви це використовуєте для політиканства зараз у Верховній Раді.</p>
<p>Ми могли б проголосувати ще декілька постанов і проголосувати важливі закони, а ми зараз займаємося тим, що просто записуємось на виступи, щоб самопіаром займатися і лайки збирати.</p>
<p>Ми будемо голосувати "за". Давайте голосувати.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату України Бужанському Максиму Аркадійовичу, фракція політичної партії "Слуга народу".</p>
<p></p>
<p>14:06:46</p>
<p>БУЖАНСЬКИЙ М.А.</p>
<p>Прошу передати слово Аліні Загоруйко.</p>
<p></p>
<p>ГОЛОВУЮЧИЙ. Аліна Загоруйко, будь ласка.</p>
<p></p>
<p>14:06:59</p>
<p>ЗАГОРУЙКО А.Л.</p>
<p>Шановні народні депутати, не буду забирати багато вашого дорогоцінного часу. Як і перше питання, так і це питання, – це питання, які до нас зайшли за власними заявами, за власними бажаннями.</p>
<p>У випадку, коли всі документи відповідають вимогам закону, висновок комітету може бути один – призначити вибори. Тому в обох випадках комітет рекомендував призначити вибори на 27 березня 2022 року, прийнявши відповідну Постанову Верховної Ради України в цілому. Прошу вас підтримати.</p>
<p>Дякую.</p>
<p></p>
<p>ГОЛОВУЮЧИЙ. Дякую, Аліна Леонідівна.</p>
<p>Шуфрич Нестор Іванович, фракція політичної партії "Опозиційна платформа – За життя". Будь ласка, Нестор Іванович.</p>
<p></p>
<p>14:07:43</p>
<p>ШУФРИЧ Н.І.</p>
<p>Дякую.</p>
<p>Шановні колеги, по-перше, в попередньому виступі… У нас вже давно немає сільських голів, у нас вже голови ОТГ, так.</p>
<p>Крім того, хочу нагадати, старости в нас вже були, старости вже були. Зараз, колеги, прошу вас підтримати цей законопроект і якомога швидше піти працювати в комітетах, там вже чекають запрошені.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, Несторе Івановичу.</p>
<p>Шановні колеги, слово надається ще Шахову Сергію Володимировичу, а після цього переходимо до голосування.</p>
<p>Будь ласка, приготуйтесь до голосування.</p>
<p></p>
<p>14:08:20</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, скажіть, будь ласка, а що таке демократія? Демократія – це коли людина може за конституційним правом проголосувати за того, кого людина хоче бачити на посаді голови, народного депутата. І нас обирали демократичним шляхом. І нас обирали для того, щоб ми говорили те, що хочуть сьогодні побачити і відчути люди – хоча би трішечки тепла. Коли ми сидимо в цій залі теплій, люди голодують. До 15 листопада діти не ходили в школи і дитячі садочки, тому що не могли підписати з Нафтогазом на газ.</p>
<p>Чи Шахов не може про це сказати? Може сказати. Те, що люди сьогодні, 2 мільйони людей на краю бідності, за статистикою ООН, голодують в Україні, в найбагатшій державі світу, тому що 10 мільйонів людей кинуті напризволяще і сьогодні не отримують навіть належної заробітної плати, щоб купити собі хліба або пігулок. Тому будемо говорити…</p>
<p></p>
<p>ГОЛОВУЮЧИЙ. Шановні колеги, всі висловилися, всі задоволені.</p>
<p>Тому, з вашого дозволу, я ставлю пропозицію комітету прийняти в цілому проект Постанови про призначення позачергових виборів Успенівського сільського голови Білгород-Дністровського району Одеської області (реєстраційний номер проекту 6226) Готові голосувати? Прошу голосувати.</p>
<p></p>
<p>14:10:02</p>
<p>За-280</p>
<p></p>
<p>14:10:07</p>
<p>ГОЛОВУЮЧИЙ. Рішення прийнято. Дякую, колеги.</p>
<p>Пленарне засідання Верховної Ради України оголошую закритим. Завтра ми продовжимо роботу о 10 годині.</p>
<p>Дякую.</p></div>

Стенограма пленарного засідання
21 травня 2002
<pre><b>                         ЗАСІДАННЯ ВОСЬМЕ

        С е с і й н и й  з а л  В е р х о в н о ї  Р а д и
         У к р а ї н и.  21  т р а в н я  2002  р о к у.
                         10 г о д и н а.

</b><i>     Веде засідання член  Президії  першої  сесії  Верховної  Ради
</i>України НІКОЛАЄНКО С.М.


     ГОЛОВУЮЧИЙ. Доброго    ранку,   шановні   народні   депутати,
запрошені  та  гості  Верховної  Ради!  Прошу  народних  депутатів підготуватися  до  реєстрації.  Розсідайтеся,  будь  ласка.  Прошу секретаріат увімкнути систему "Рада". Прошу реєструватися.

     Сьогодні зареєструвалися на ранковому засіданні 324  народних депутати.   Ранкове  засідання  Верховної  Ради  України  оголошую відкритим.

     Шановні народні депутати!  Сьогодні у трьох наших колег  день народження.  Ткачу  Роману Володимировичу сьогодні виповнюється 40 років,  давайте привітаємо його з цією славною датою  і  побажаємо успіхів.   Також   сьогодні   день   народження  Миколи  Петровича Мельникова і Колісника Миколи Дмитровича.  Привітаємо наших друзів
(Оплески).

     --------------

     Шановні народні депутати!  Як усім вам відомо, 26 квітня 2002 року Центральна виборча комісія визнала обраним  та  зареєструвала Удовенка   Геннадія   Йосиповича   народним  депутатом  України  в багатомандатному загальнодержавному виборчому окрузі від виборчого блоку  політичних  партій "Блок Віктора Ющенка "Наша Україна".  На час складення нами всіма присяги Геннадій  Йосипович  перебував  у відрядженні  за кордоном.  Сьогодні Геннадій Йосипович присутній у залі і відповідно до статті 79 Конституції України  перед  вступом на посаду він має скласти присягу перед Верховною Радою України.

     Для складення   присяги   на  трибуну  запрошується  народний депутат України Удовенко Геннадій Йосипович.  Будь ласка, Геннадію Йосиповичу.

     УДОВЕНКО Г.Й.,   народний  депутат  України  (багатомандатний загальнодержавний  виборчий  округ,  "Блок  Віктора  Ющенка  "Наша Україна"). Присягаю на вірність Україні. Зобов'язуюсь усіма своїми діями боронити суверенітет і незалежність України, дбати про благо Вітчизни і добробут Українського народу.

     Присягаю додержуватися   Конституції   України   та   законів України,   виконувати   свої   обов'язки    в    інтересах    усіх співвітчизників.

     А тепер відповідаю на запитання. Я мав честь у 1997 році бути обраним  першим  президентом  Генеральної   Асамблеї   Організації Об'єднаних  Націй  з теренів колишнього Радянського Союзу і був на засіданні  Ради  президентів  Генеральної  Асамблеї,   представляв Україну,  відповідав  на запитання,  що відбувається в Україні і в українському парламенті.  Я є членом Ради президентів  Генеральної Асамблеї і думаю, що навіть ви повинні цим пишатися.

     Дякую вам за увагу.

     ГОЛОВУЮЧИЙ. Дякую,  Геннадію  Йосиповичу.  Шановний  Геннадію Йосиповичу, дозвольте побажати вам успіхів у парламентській роботі і міцного здоров'я (Оплески).

     --------------

     Шановні народні  депутати!  Є  кілька  оголошень.  Згідно  зі статтею 13 Закону України про статус народного депутата України та статтею  4.2.2  Регламенту  Верховної  Ради  України  інформую про входження народного депутата України Удовенка Геннадія  Йосиповича до складу депутатської фракції "Наша Україна" (Оплески).

     Також інформую   про   вихід   народного   депутата   України Гадяцького зі складу депутатської  фракції  Соціалістичної  партії України  та  входження  його до складу депутатської фракції "Єдина Україна" (Оплески).

     --------------

     Шановні народні   депутати!   Продовжуємо   розгляд   питань,
визначених  на період до обрання керівництва і створення комітетів Верховної Ради України.  Сьогодні ми з вами продовжуємо розглядати питання   про  обрання  Голови  Верховної  Ради  України  та  його заступників.  У кого є які пропозиції?  Ряд народних  депутатів  і представників  фракцій  (ось  уже  надходять  письмові пропозиції)
просять надати їм кілька  хвилин  для  виступів.  Є  пропозиція  в режимі запису від фракцій надати слово всім представникам фракцій,
а потім визначимося з нашою подальшою роботою.  Немає  заперечень?
Немає.  Прошу  записатися.  Секретаріат,  підготуйтесь до запису з місця,  будь ласка.  Оголошується запис  на  виступ  з  місця  від фракцій.

     Прошу секретаріат висвітити список промовців на табло.

     Першим у   нас  записався  Іван  Сидорович  Бокий.  Хто  буде виступати  від  соціалістів  -   Іван   Сидорович   чи   Олександр Олександрович? Олександр Олександрович.

     Слово від   імені  Соціалістичної  партії  України  надається Олександру Олександровичу Морозу.  Наступний - від блоку "За Єдину Україну!" Самофалов.



     МОРОЗ О.О.,   народний   депутат   України   (багатомандатний загальнодержавний  виборчий  округ,  СПУ).   Шановний   Станіславе Миколайовичу!  Шановні колеги депутати! Зараз через засоби масової інформації увага суспільства прикута до роботи Верховної  Ради,  і багато   ведеться   дискусій   з  приводу  того,  чому  саме  так,
неефективно або безрезультативно,  працює  до  нинішнього  моменту Верховна Рада?  Очевидно,  потрібно задовольнити цей інтерес людей не тільки через задані інформації по телебаченню та деякі програми радіо,  а  й  дати  змогу  представникам  фракцій десь по 5 хвилин коротко обмінятися  думками  з  приводу  початку  роботи  і  потім прийняти відповідне рішення.

     Заява фракції  "Наша  Україна" з цього приводу також закликає приблизно  до  такого  варіанта.  Я  думаю,  що  ми  повинні  дати відповідь на ті питання, які ставлять сьогодні виборці.

     ГОЛОВУЮЧИЙ. Дякую, Олександре Олександровичу. Слово надається Самофалову Геннадію із фракції "Єдина Україна".



     САМОФАЛОВ Г.Г.,  народний  депутат  України  (багатомандатний загальнодержавний   виборчий   округ,   виборчий  блок  "За  Єдину Україну!"). Прошу передать слово Зарубинскому, "Единая Украина".

     ГОЛОВУЮЧИЙ. Увімкніть мікрофон Зарубінського.



     ЗАРУБІНСЬКИЙ О.О.,  народний депутат України (багатомандатний загальнодержавний   виборчий   округ,   виборчий  блок  "За  Єдину Україну!").  Дякую.  Шановний головуючий!  Шановні колеги  народні депутати!   Ситуація,  яка  склалась  у  Верховній  Раді  протягом останніх днів,  є, дійсно, серйозною, напруженою, але очевидно, що ні  ми,  ні  суспільство  не  можемо  і не повинні її сприймати як ситуацію  трагічну  чи  катастрофічну.   Народні   депутати,   які працювали у попередньому третьому скликанні, прекрасно пам'ятають,
як відбувалась спікеріада.  І пам'ятають,  що коли народ  України,
українське  суспільство  обрало  до  Верховної  Ради різновекторні часто політичні сили і політичні  партії,  які  сповідують  різний шлях   України   до  майбутнього,  які  по-різному  уявляють  собі політичну систему, політичний устрій країни, безумовно, ми повинні мати,  і  це природно,  певний час для того,  щоб домовитись,  для того,  щоб ці домовленості потім  виконувались,  а  не  мали  суто тактичний, я сказав би так, меркантильний характер.

     І тому ті переговори, ті консультації, які зараз відбуваються в  українському  парламенті,  я  ще  раз  наголошую  на  цьому,  є абсолютно природним, абсолютно закономірним явищем.

     З другого боку,  ми маємо розуміти, що для домовленостей, для переговорів  має  бути   базове,   конструктивне   розуміння   тих пропозицій, тих умов, а іноді і тих вимог, які висуваються тією чи іншою фракцією як суб'єктом українського парламенту.

     На моє переконання,  не можна кожний  день  чи  кожну  годину переглядати ці умови,  переглядати предмети домовленостей,  робити їх такими, які, безумовно, викликають несприйняття у представників інших політичних сил.

     Розглядати такі вимоги, весь час нові вимоги, можна тільки як певний ультиматум політичним силам іншого спрямування,  як те, щоб продовжити і затягнути певною мірою шлях пошуку домовленостей і не сприяти нормальному  вирішенню  і  кадрових  питань,  і,  скажімо,
законодавчих питань, які будуть виникати у Верховній Раді.

     Тому наша  фракція  виступає  за  те,  щоб ми зосередили свої зусилля  на  тому,  щоб  обрати  керівництво  Верховної  Ради,  не виносити  цей  процес  за межі Верховної Ради,  не дестабілізувати українське суспільство,  бо ми є однією із гілок влади і від того,
наскільки   ми  зуміємо  швидко  почати  конструктивно  працювати,
залежить значною мірою і взаємодія між гілками влади,  залежить  і те, наскільки конструктивно ми зможемо працювати надалі.

     Отже, я  думаю,  не  амбіції  і  не  ультиматуми  мають  бути сьогодні  у  Верховній  Раді,   а   виконання   навіть   і   усних домовленостей між фракціями.  Стояти треба на мові домовленостей і узгодження.

     Дякую.

     ГОЛОВУЮЧИЙ. Дякую.  Слово надається від фракції Комуністичної партії Миколі Васильовичу Кравченку. Наступний - Соболєв.



     КРАВЧЕНКО М.В.,  народний  депутат  України  (багатомандатний загальнодержавний виборчий округ,  КПУ). Фракція комуністів. Прошу слово передать Петру Николаевичу Симоненко.

     ГОЛОВУЮЧИЙ. Прошу.



     СИМОНЕНКО П.М.,  народний  депутат  України  (багатомандатний загальнодержавний  виборчий  округ,  КПУ).   Фракція   комуністів.
Шановні колеги! Фракція комуністів готова до роботи щодо подальших переговорів і визначення оптимального варіанта  пакета,  за  якого достойно  забезпечувалась  би  організація  роботи  Верховної Ради через її керівництво,  а також  керівництво  комітетів.  Це,  мені здається,  головне  завдання,  щоб  виключити які завгодно можливі варіанти негативного розвитку подій у Верховній Раді.  Ми виходимо в першу чергу з того,  і досвід,  на жаль, негативний попереднього скликання переконує нас,  що щоб Верховна Рада  не  була  об'єктом маніпуляцій в руках тих чи інших політиків чи керівництва держави,
коли на Верховну Раду покладають всі звинувачення за  все  те,  що відбувається  в  регіонах  з тими чи іншими соціальними прошарками населення,  то треба сьогодні дуже серйозно поставитись до обрання керівництва Верховної Ради,  щоб воно як тут, у сесійній залі, так і за межами Верховної Ради користувалося повагою і довірою.

     По-друге, ми все ж таки вважаємо,  що тут слід було б зважити і на те,  що,  на жаль, після виборів у нас певною мірою розділена Верховна Рада.  І ми,  комуністи,  ще і ще раз заявляємо, що якраз комуністична    фракція    готова   забезпечити   стабільність   і стабілізацію в організації роботи Верховної Ради,  пропонуючи свій пакет.

     Далі. Ми  хотіли  б  привернути  вашу увагу до того,  що так,
дійсно,  сьогодні як окремими політиками,  так і засобами  масової інформації   нав'язується   думка  щодо  меркантильності,  якихось розподілів  портфелів  та  іншого.  Ми  проти  таких  підходів   і звертаємося сьогодні до засобів масової інформації. Розуміючи ваше становище,  необхідність і  бажання  першими  подати  ту  чи  іншу новину,  ми закликаємо вас: не робіть того, що зараз відбувається,
коли  різні  плітки,  різні,  так  скажемо,  міфи  поширюються   у суспільстві,  шельмують ту чи іншу політичну силу,  звинувачують у чомусь, а також намагаються створити з самого початку нашої роботи негативне  уявлення і ставлення виборців до нас усіх у цілому,  до Верховної Ради, не розділяючи нас на політичні партії.

     Тому ми  ще  і   ще   раз   закликаємо:   давайте   проводити консультації,   пропонувати   ті   кандидатури,   які  забезпечать стабільність  і  довіру  до  Верховної  Ради.  А  засоби   масової інформації   закликаємо  робити  так,  щоб  не  плітками  сьогодні наповнювався ефір,  а реаліями,  позиціями  конкретних  політиків,
ставленням  до  того,  що  пропонує  кожна  політична  партія.  Ми пропонуємо конструктивізм і нормальну співпрацю у подальшому.

     Дякую.

     ГОЛОВУЮЧИЙ. Я  хочу  вибачитись  перед   народним   депутатом Нечипоруком, він записався на виступ від соціал-демократів, я його просто механічно пропустив.  Зараз надамо слово Філенку Володимиру Пилиповичу, а потім - Нечипорук від соціалдемократів.



     ФІЛЕНКО В.П.,   народний   депутат  України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Шановна Президіє! Шановні народні депутати! Я піднявся на  цю  трибуну,  щоб  оголосити  офіційну  заяву  фракції   "Наша Україна".  Вона  називається  "Щодо  тиску  на  народних депутатів України"  і,  зокрема,  пояснює,   чому   відбуваються   переходи,
наприклад  такі,  як  ми чули сьогодні,  - з соцфракції до фракції
"Єдина Україна".

     Заява. "Від нового складу Верховної  Ради  України  більшість громадян   очікували   конструктивної   роботи,   сподівались   на професійність політиків,  їхню готовність  поступитися  особистими амбіціями  заради  майбутнього  України.  Проте вже перший тиждень роботи парламенту довів:  відкрита та чесна політика  здійснюється далеко не усіма представниками влади.

     Посилився адміністративний,   фінансовий,   силовий  тиск  на народних  депутатів  України.  Членів   фракції   "Наша   Україна"
викликають в урядові кабінети,  де в ультимативній формі вимагають голосувати за одного з претендентів на посаду спікера  парламенту.
До цієї роботи також долучилися силові структури. Така тенденція є свідченням того,  що Україна перетворюється в тоталітарну державу,
в  якій  народні  обранці  не можуть мати власної думки та власних поглядів.  За народних депутатів вже все вирішили,  і  залишається тільки  знайти  інструмент для їх "переконання".  В арсеналі влади таких інструментів достатньо - правоохоронні органи  та  податкова адміністрація, погрози та тиск.

     Ми категорично   виступаємо   проти  залякування  і  шантажу!
Тероризування народних депутатів не пройде!

     Фракція "Наша  Україна"  вважає,  що  такі  дії   спотворюють волевиявлення   народу   і   руйнують   переговорний  процес  щодо формування моделі нової Верховної Ради України.  Це може призвести до парламентської кризи.

     Фракція "Наша  Україна"  звертає  увагу  Президента  України,
керівництво Кабінету Міністрів України,  центральних  та  місцевих органів  виконавчої  влади  на неприпустимість втручання посадових осіб у діяльність єдиного законодавчого органу країни.

     Розцінюючи такі  дії  як  порушення  Конституції  та   Закону України   про  статус  народного  депутата  України,  застерігаємо організаторів та виконавців  "кампанії  тиску"  -  ви  переступили межу,  за якою настає кримінальна відповідальність.  Ми розцінюємо ці дії як такі, що мають ознаки злочину, передбаченого статтею 344 Кримінального  кодексу  України  -  незаконний  вплив  на народних депутатів України.

     Фракція "Наша    Україна"    вимагає    негайно     припинити протизаконний  тиск  на  народних  депутатів  України.  Ми  будемо протидіяти шантажу щодо депутатів і добиватимемося притягнення  до відповідальності винних осіб".

     У рамках часу, що залишився, користуюся нагодою нагадати всім присутнім, що сьогодні могло би виповнитися 33 роки Гії Гонгадзе.

     І з  приводу  цієї  заяви.  Я  її  зараз   вручу   Володимиру Михайловичу Литвину з проханням передати Президенту України,  вона тут надрукована більшим шрифтом,  ніж та,  яку ви отримали під час реєстрації.

     Дякую (Оплески).

     ГОЛОВУЮЧИЙ. Дякую.   Слово   надається  представнику  фракції Соціал-демократичної  партії   України   (об'єднаної)   Володимиру Павловичу Нечипоруку.



     НЕЧИПОРУК В.П., народний депутат України (виборчий округ 194,
Хмельницька область). Дякую. Прошу передати слово Кравчуку Леоніду Макаровичу.

     ГОЛОВУЮЧИЙ. Слово надається Леоніду Макаровичу Кравчуку. Будь ласка.



     КРАВЧУК Л.М.,  народний  депутат   України   (багатомандатний загальнодержавний   виборчий   округ,  СДПУ(о)).  Шановні  народні депутати!  У  мене,  власне,  пропозиція.   Із   засобів   масової інформації, на різних каналах ми чуємо різні нюанси і акценти щодо домовленостей  керівників  фракцій  -  2,  4.  І,  власне  кажучи,
Верховна  Рада  приймає  рішення,  але ми так і не знаємо,  про що домовилися ті чи інші групи фракцій.  Тому я пропоную,  щоб  кожен керівник  фракції  сьогодні  вийшов  на  трибуну і сказав,  у чому домовленість,  у чому є розбіжність.  Щоб  ми,  народні  депутати,
змогли  проаналізувати,  чи  є  врешті-решт можливість вирішити це питання, чи воно тільки буде скликати нас до сесійної зали, аби ми почули  мудрі  рішення  керівників  фракцій і виконували,  власне,
тільки механічну роботу - натискали на кнопки.

     Я хотів би,  щоб керівники фракцій  заявили  перед  Верховною Радою,  у чому вони спільні, скажімо, чотири керівники фракцій або два керівники фракцій:  "Єдиної України" і "Нашої України", аби ми могли визначитися,  чи ми будемо брати участь у голосуванні, чи ми будемо статистами і  будемо  слухати,  що  діється,  через  засоби масової  інформації,  а  в  сесійній  залі будемо мати зовсім інші протилежні точки зору.

     Дякую.

     ГОЛОВУЮЧИЙ. Спасибі,  Леоніде  Макаровичу.  Від  блоку   Юлії Тимошенко слово надається Сергію Петровичу Головатому.  Увімкніть,
будь ласка, мікрофон.

     ГОЛОВАТИЙ С.П.,  народний  депутат  України  (багатомандатний загальнодержавний виборчий округ, "Виборчий блок Юлії Тимошенко").
Прошу передати слово Матвієнку.

     ГОЛОВУЮЧИЙ. Увімкніть мікрофон Матвієнка, будь ласка.

     МАТВІЄНКО А.С.,  народний  депутат  України  (багатомандатний загальнодержавний виборчий округ, "Виборчий блок Юлії Тимошенко").
Блок Юлії Тимошенко,  Українська республіканська  партія  "Собор".
Шановні колеги! Від імені фракції ми заявляємо про свою готовність працювати конструктивно,  відкрито і вирішувати  проблеми  обрання керівництва  Верховної  Ради не за кулісами,  не на Банковій,  а у залі Верховної Ради.  І саме цю позицію демонструє фракція в  усіх переговорних процесах, і ми підтверджуємо, що з цієї позиції ми не зійдемо.

     Поки що немає нічого драматичного, і до такої думки ми дійшли на  засіданні  своєї  фракції,  але  процес,  на  превеликий жаль,
розгортається з дуже тривожною тенденцією.  Ми засуджуємо дії, які також  спостерігаємо  з  боку  Банкової,  щодо бажання перекупити,
залякати,  переманити на свій бік  і  набрати  потрібну  кількість фракції Банкової - фракції блоку "За Єдину Україну!",  що сьогодні й сталося із однією з наших фракцій.  Ми  засуджуємо  той  процес,
який   сьогодні,   як  нам  видається,  за  вказівкою  з  Банкової розгортається вже у  засобах  масової  інформації  і  найперше  на каналі   УТ-1,   щодо  антипарламентських  настроїв  і  формування негативного іміджу уже цього парламенту замість того,  щоб  шукати якусь конструктивну основу і рухатися до вирішення проблеми.

     Ми вважаємо,  що  сьогодні  парламент  ділиться умовно на дві частини.  Це та частина парламенту, яка розуміє, що пріоритетним є національний  інтерес  і  готова  слугувати,  поступаючись  своїми амбіціями,  в ім'я цього інтересу.  І саме на цих позиціях  стоїть фракція Блоку Юлії Тимошенко. І є фракції, які розігрують сьогодні так  звану  золоту  акцію,  "золотий  пакет",  виторговуючи   собі максимальну кількість можливих портфелів.

     Ми закликаємо   сьогодні   всі   фракції  зійти  з  платформи кон'юнктури і власного інтересу і стати на платформу національного інтересу.  Ми підтримуємо пропозицію, щоб кожний лідер фракції міг з трибуни пояснити позицію фракції, її настрої і поведінку під час переговорного процесу.

     Більше того,  пропонуємо  розширити  формат  переговорів  для того, щоб позбавитися келійності. Ще раз підкреслюю, що, очевидно,
ми  допустили  помилку із формуванням Президії,  оскільки якби там сьогодні сиділи голови фракцій,  то вони б відповідали перед  усім українським народом за більш швидкі темпи вирішення проблеми.

     Я ще  раз  запевняю,  що  фракція Блоку Юлії Тимошенко працює відкрито, конструктивно і закликає всіх стати саме на такі засади,
відстоюючи національний інтерес.

     Дякую.

     ГОЛОВУЮЧИЙ. Дякую,  Анатолію  Сергійовичу.  Я  думаю,  що  цю помилку ніколи не пізно виправити,  але цікаво те,  що це  ж  була воля залу, а не воля Президії.

     Шановні колеги!   Три  фракції  -  фракція  СДПУ(о),  фракція Соціалістичної партії України і фракція  Блоку  Юлії  Тимошенко  -
запропонували,   щоб   керівники  фракцій  в  межах  п'яти  хвилин висловили свій погляд на ті процеси, які зараз відбуваються.

     Я запитую  в  керівників  фракцій,  чи  вони  готові   і   не заперечують?

     Петро Миколайович - ясно.

     Володимир Михайлович готовий.

     Віктор Андрійович - я його не бачу, на жаль.

     У Президії  є  пропозиція  розпочати.  По п'ять хвилин надати слово для виступів у порядку,  зворотному  до  того,  в  якому  ми надавали слово перед цим.

     Тому пропонується  першому  надати слово представнику фракції соціал-демократів,  яка  внесла  цю  пропозицію,  оскільки  у  нас ініціатива  завжди  підтримується.  Наступна  буде  виступати Юлія Тимошенко.

     Слово надається Віктору  Володимировичу  Медведчуку.  Вікторе Володимировичу, внесена пропозиція була від вашої фракції.

     МЕДВЕДЧУК В.В.,  народний  депутат  України  (багатомандатний загальнодержавний  виборчий  округ,  СДПУ(о)).  Шановна  Президіє!
Шановні народні депутати!  Дійсно,  складається враження, зважаючи на нашу роботу в останні дні того тижня і на те, як розпочинається робота   сьогодні,  у  вівторок  цього  пленарного  тижня,  що  ми знаходимося в глухому куті.  Я думаю,  що ті народні депутати, які обрані  і  обіцяли своїм виборцям бути принциповими послідовниками проведення і державно-політичних,  і соціально-економічних реформ,
повинні  твердо  стояти  на тому,  щоб домовитися і розпочати таку роботу.

     Абсолютно зрозумілим є для всіх,  що для того,  щоб розпочати таку  роботу,  нам  необхідно  обрати  керівництво  Верховної Ради України.  В  останні  дні,  в  тому  числі  і  в  засобах  масової інформації,  дуже потужно обговорювалися пропозиції,  які надійшли від блоку "Наша Україна".  Дійсно,  в більшій своїй частині вони є такими,  що  заслуговують  на  увагу  і дають змогу знайти шлях до порозуміння і  до  конструктивної  праці  для  виконання  основних завдань.

     Позиція нашої фракції з приводу того, яким чином діяти далі і в якій мірі враховувати ті пропозиції, які є предметом переговорів в  останні  днів,  є  такою.  Якщо  говорити про пропозиції,  а як відомо,  в останні дні з'явилися пропозиції щодо домовленості  між двома  найбільшими  фракціями  -  між  фракцією  блоку  "За  Єдину Україну!" і фракцією "Наша Україна",  то я думаю,  що це  був  би,
мабуть,   оптимальний   варіант,  якщо  б  дві  найбільші  фракції домовилися і вирішили,  яким чином поділити  місця  в  керівництві Верховної  Ради,  а  також у керівництві комітетів,  посади перших заступників голів комітетів і  інші  посади,  які  є  на  сьогодні вакантними і повинні бути зайнятими депутатами.

     Але, повертаючись до тих пропозицій,  які надійшли від "Нашої України",  я хотів  би  проінформувати  про  думку  нашої  фракції об'єднаних  соціал-демократів і нашої партії,  яка полягає в тому,
що, безумовно, вирішувати питання треба послідовно і поетапно.

     Я би розбив ці  пропозиції  на  дві  частини.  Перша  частина полягає  в  тому,  що  необхідно обрати керівництво Верховної Ради України.  І якщо не виходить так,  як ми домовились і щодо чого ми прийняли  постанову,  згідно з якою пропонуються пакети кандидатур на посади Голови, Першого заступника і заступника Голови Верховної Ради  України,  то  можна перейти до обговорення і вирішення цього питання через так званий  великий  пакет,  до  якого  включати  не тільки  кандидатури на посади в керівництві Верховної Ради,  але й кандидатури на посади керівника Апарату,  голів комітетів,  перших заступників і головного редактора газети "Голос України".

     І друга частина,  яка випливає із пропозиції "Нашої України".
Це державнополітичні і соціально-економічні  реформи.  Дійсно,  на цьому підґрунті можна об'єднати сьогодні ряд фракцій,  більшість у Верховній Раді України для того,  щоб теж рухатись поступом уперед і вирішувати питання.

     Хотів би звернути увагу,  що ми підтримуємо більшість змін, у тому числі і до  Конституції  України,  які  направлені  на  зміну взаємодії існуючих інститутів влади. Але хотів би нагадати, що, на мій  погляд  і  на  погляд  нашої  фракції,  серед  цих  змін   до Конституції бракує дуже суттєвих змін,  які були проголосовані під час всеукраїнського референдуму... (Шум у залі).

     Я спеціально  очікую  репліки  і  справа,  і  зліва  з  цього приводу.  Безумовно, можна посміхатися з референдуму, в тому числі і з наших виборців.  Не знаю,  як кому,  а мені на всіх  зустрічах ставили  запитання:  коли  народні  депутати відмінять депутатську недоторканність?

     Впевнений, що  більшість  із  вас  обіцяли  після  того,   як прийдуть у цей зал, вирішити це питання (Шум у залі).

     Так, колего,  індивідуально,  абсолютно правильно. Але внести зміни до статті 80 Конституції можна лише таким чином.

     І саме тому наша фракція буде наполягати,  щоб  при  розгляді питань  державно-політичних  реформ на першому місці були зміни до Конституції.  А ми підтримуємо позицію, що парламентська більшість повинна  формувати  уряд.  Але  спочатку  давайте  ми  підтримаємо відміну депутатської недоторканності,  право розпуску парламенту в разі нестворення постійно діючої парламентської більшості.  А це б нам дуже допомогло і  сьогодні,  тому  що  часу  до  кінця  місяця залишилося  не  так  багато,  і  керівники  фракцій,  представники фракцій політичних  сил,  представлених  цими  фракціями,  були  б більше  налаштовані  на  домовленості,  на те,  щоб знайти спільну мову.  Тому  давайте  вносити  зміни  в   Конституцію:   відмінимо депутатську    недоторканність,    передбачимо    право   розпуску парламенту,  а потім будемо рухатися далі і таким чином домовимося і обов'язково оберемо керівництво Верховної Ради України.

     Дякую за увагу.

     ГОЛОВУЮЧИЙ. Слово  для  виступу  надається Юлії Володимирівні Тимошенко. Наступний - Віктор Андрійович Ющенко. Будь ласка.



     ТИМОШЕНКО Ю.В.,  народний  депутат  України  (багатомандатний загальнодержавний виборчий округ, "Виборчий блок Юлії Тимошенко").
Шановні колеги! Шановна Президіє! Дійсно, дуже прикро, що ситуація складається  так,  що  ми спостерігаємо практично вже який тиждень підряд недієздатність Верховної Ради.  Але ж я хочу,  розраховуючи на те, що люди зараз чують трансляцію засідання Верховної Ради, що теж є під сумнівом,  транслюють чи ні,  сказати, чому виникла така ситуація.

     Коли я проводила численні зустрічі в регіонах, я попереджала,
що головна небезпека не в першому бюлетені,  де перелік партій  та блоків,  а  в  другому  бюлетені,  де люди голосують поіменно,  де обирають депутатів, не розуміючи, до якої політичної сили потім ці депутати  примикають.  І тому ми з вами отримали результат.  Тобто застереження, які лунали, стали реальністю. Сьогодні до парламенту саме за поіменними бюлетенями,  за прізвищами прийшли люди, які на виборчих дільницях,  у своїх округах декларували,  що  вони  є  за людей,  що вони є за зміни,  які дійсно необхідні нашій державі. І як наслідок люди проголосували, до речі, спокусившись на подарунки і  на  все  інше.  І  до  парламенту сьогодні прийшла потужна маса людей,  яка не здатна протистояти тиску  саме  тієї  команди,  яка знаходиться  при владі.  Це бізнесмени,  чиновники,  які поповнили ряди   фракції   блоку   "За    Єдину    Україну!"    і    фракції Соціал-демократичної  партії (об'єднаної).  І десь 120 людей,  які обіцяли виборцям одне,  а потім  прийшли  і  зайняли  зовсім  іншу позицію,  влаштували  у парламенті цю "кашу".  Ця "каша" тому,  що сьогодні саме  внаслідок  такої  помилки  людей  майже  50  на  50 розклалися сили у парламенті.  Чотири фракції,  які сприймалися як опозиційні сили від правих до лівих - це "Наша  Україна",  фракція комуністів,  фракція,  яку очолюю я,  і фракція соціалістів, мають сьогодні 228 голосів за  тими  документами,  які  вони  подали  до секретаріату Верховної Ради.  То,  власне, є перевага всього у два голоси.  Все інше знаходиться на боці Президента Леоніда  Кучми  і під його тиском. І саме тому таке непорозуміння.

     Я хочу  звернутися  зараз  до  всіх  колег,  які  входять  до фракцій, які вважалися опозиційними під час виборів. У нас поки що є 228 голосів.  Невідомо,  внаслідок тиску, підкупу, залякування і всього іншого,  скільки ми ще протримаємо таку чисельність. І тому я   закликаю   вас  до  об'єднання  стосовно  обрання  керівництва Верховної Ради,  а також інших керівних органів, які призначаються Верховною Радою. Терміново і невідкладно я заявляю про те, що наша фракція відкладає всі свої амбіції,  не претендує ні на які посади ні в президії,  ні в комітетах заради того,  щоб ця четвірка все ж таки знайшла спільну мову.

     Я звертаюся до двох найбільших фракцій
- "Нашої України" і комуністичної фракції:
зробіть те ж саме,  трошки вгамуйте свої амбіції і  непорозуміння,
протистояння,  які склалися десятиріччями,  заради того,  щоб дати зовсім нову якість керівництву Верховної Ради.  Якщо ми з вами  на це  не  здатні,  то  давайте чесно про це скажемо людям,  що ми не здатні це зробити,  і не потрібно потім ховатися за  те,  що  десь хтось  когось  залякує,  поки  у  нас є більшість.  Але ж може так статися,  що завтра,  післязавтра вже її не буде, і більшість буде на  боці  сил,  які  представляють  сьогодні  в парламенті Леоніда Кучму.  І тоді скаржитися немає на що,  ми свій час  пропустили  і потрібно буде сприймати зовсім інше голосування.

     І тому я пропоную такі дії. Зробити перерву і провести нараду чотирьох для того,  щоб остаточно домовитися,  прибравши  амбіції.
Якщо  не  вдається,  потрібно,  не втрачаючи часу,  ще домовлятися вшістьох,  тобто  шість  фракцій  разом,  і  робити   пропорційний розподіл посад між всіма,  хто може брати в цьому участь.  Якщо не здатні на це опозиційні сили,  то тоді спокійно передавайте подачу на  поле Кучми.  Я і наша фракція в ці ігри грати не будемо.  Якщо здатні, то давайте діяти.

     Дякую за увагу (Оплески).

     ГОЛОВУЮЧИЙ. Дякую, Юліє Володимирівно.

     Слово надається Віктору Андрійовичу  Ющенку.  Наступний  буде Петро Миколайович Симоненко. Будь ласка, Вікторе Андрійовичу.

     ЮЩЕНКО В.А.,   народний   депутат   України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Шановна  Президіє!  Шановні народні депутати!  Я також хотів би зробити аналіз поточної політичної ситуації, в результаті якого   показати,  якою  вона  бачиться  із  позиції  блоку  "Наша Україна".

     Що нам усім сьогодні потрібно?  Ради чого  ми  сюди  прийшли?
Ради  одного  -  творити  стабільність  у  всьому,  в тому числі і політичну стабільність.  Як вибудовується будь-яка стабільність, в тому числі політична?

     Перше. Пройшли   вибори.   Вибори  робляться  для  того,  щоб визначити переможців.  Будь-які  інші  кроки  стосовно  призначень робляться  з  чітким урахуванням результатів виборів.  Ми програли перший тиждень.  Ми - це народні депутати, без малого 450 чоловік,
які  сидять  у  цьому залі,  програли минулий тиждень тільки через одне:  що хтось хотів призначити  керівництво  Верховної  Ради.  І ефективного  переговорного  процесу  у  нас  не  було.  У нас було намагання невеликої частини політичних сил,  які  пройшли  бар'єр,
вести  політичні  переговори,  знаходити  певні домовленості,  але цього було недостатньо.  Тому перший  тиждень  ми  провели  марно.
Марно  з  точки  зору  результатів,  але  не  марно  з  точки зору політичного розуміння,  що у нас  відбувається.  Шість  політичних переможців,  які  подолали  політичний  бар'єр,  це є істина,  і я просив би, щоб всі це запам'ятали.

     Друге. Формулу призначення керівництва  Верховної  Ради  я  б дуже радив усім шукати тільки у цьому приміщенні.  Особливо я хочу звернутися до центральної частини залу.  Тільки в цьому приміщенні пролягає  той  шлях,  який  нас виведе на прийняття цього рішення.
Тільки  в  цьому!  Тому  ми  наполягали  з  першого  дня:  давайте спробуємо  вести  переговори вшістьох,  давайте почнемо переговори вшістьох.  Безумовно, ми різні, але давайте пройдемо ту дистанцію,
де   ми   можемо   йти  вшістьох.  Потім  хтось  відходить,  потім залишаються ті,  хто на себе бере політичну відповідальність.  Але для цього треба сісти за стіл і вести переговори.

     Що бачиться   із   нашого  боку  як  вихід  із  сьогоднішньої ситуації? Нам треба прийняти єдині принципи. У п'ятницю, розуміючи таку ситуацію, від імені політичної фракції кожній політичній силі я вручив нашу формулу,  як ми бачимо вихід із тупика.  Перша назва була "Політичний протокол", зараз назва "Договір про спільні дії у Верховній Раді України".

     Мета його -  побудувати  стабільну  систему,  де  на  вершині стоїть   мала   частина   проблем:   це  парламент  і  призначення парламентських кадрових позицій,  прийняття  кадрових  рішень.  Це перше.

     Друге -   це   урядовий   пакет,   де  невід'ємним  учасником переговорного процесу, безумовно, є Президент України.

     Якщо ми приймаємо цей великий  пакет,  ми  виписуємо  формулу стабільності не на літо,  не на осінь і не на один рік. Якщо у нас немає відчуття того,  що ми готові це прийняти, ми кажемо: давайте тоді далеку стабільність відкидаємо,  приймаємо за основу тактичну стабільність.  Давайте обмежимося малими угодами щодо призначення,
розподілу  комітетів  і  зробимо перші домовленості про те,  що ми будемо робити  з  точки  зору  стосунків  із  українським  урядом.
Давайте  обмежимося  цим.  Але  в  будь-якому  випадку  нам  треба формалізувати наші переговорні стосунки.

     Тому сьогодні я хотів би заявити.  Шановні друзі!  Мало  чого новітнього  ми  можемо  придумати  за  ці дні щодо виходу з такого класичного тупика,  в якому ми  знаходимося.  Ми  представили  цей договір.  Учора  допізна  вели  переговори  і  з комуністами,  і з соціалістами,  і з  БЮТ,  і  з  блоком  "За  Єдину  Україну".  Моє прохання:  взяти тайм-аут,  охолонути,  припинити чинити будь-який тиск на позиції народних депутатів і за один-два дні навколо цього договору  знайти формулу рішення щодо призначень на керівні посади парламенту і комітетів.

     Якщо, шановні друзі, ця модель не приймається, я хочу заявити від фракції "Наша Україна", ми виходимо з переговорного процесу.

     Спасибі (Оплески).

     ГОЛОВУЮЧИЙ. Дякую, Вікторе Андрійовичу.

     Слово надається  Петру  Миколайовичу  Симоненку  від  фракції Комуністичної партії України.

     СИМОНЕНКО П.М.  Шановні колеги!  Розклад політичних сил після завершення  виборчої  кампанії і визнання наших з вами повноважень дає можливість переконатися кожному з нас, що утворилося практично три  групи  народних депутатів,  які за своєю чисельністю не мають можливості самостійно вирішити проблеми щодо керівництва Верховної Ради і керівництва комітетів. Це перше.

     Друге. Ми  з  вами  є  свідками того,  що фінансово-політичні групи чи угруповання,  які представлені у Верховній Раді, мають як політичне,  так  і регіональне забарвлення.  Вони мають ситуативне політичне бачення і будуть брати участь у тих чи  інших  процесах.
Ці ситуативні інтереси нестійкі,  але ці фінансово-політичні групи мають стійкі фінансові інтереси.  Це постійно буде дестабілізувати діяльність   Верховної  Ради,  бо  для  фінансово-політичних  груп головне - фінансові,  економічні і регіональні інтереси. І ставити палиці в колеса на шляху до незалежності України,  як економічної,
так   і   політичної,   будуть   заради    ось    цих    інтересів фінансово-політичні угруповання.

     Для шановних  народних  депутатів  я ще раз заявляю від імені своїх товаришів по фракції:  ми постійно проводимо одну і ту  саму лінію  на економічну і політичну незалежність нашої держави.  Ми в цьому  принципові  і  послідовні.  Наша   позиція   якоюсь   мірою передбачувана.  Хтось  із  вас  зможе  сьогодні  прогнозувати,  як фракція буде себе поводити, але ми послідовні і принципові.

     Ми ще раз наголошуємо на  тому,  що  в  цій  нестійкій,  дуже хиткій  ситуації  велике  значення  має  те,  наскільки перше наше рішення відносно організації  роботи  Верховної  Ради  забезпечить нашу  подальшу  стабільну  роботу  і  виключить  отой  тиск,  який відчували депутати і  попереднього  скликання,  і  скликання  1994 року,  особливо  коли  приймали  Конституцію України.  Ми з вами є свідками того,  що цей тиск,  зумовлений  ситуативними  інтересами представників влади,  далі породжує страшні явища, через які ми не можемо  вийти  на  конструктивні  рішення  щодо   співпраці,   які покращили б ситуацію.

     Тому ми  і  звертаємося  до  вас,  шановні  колеги.  Ситуація склалася така,  як і  у  Верховній  Раді  попереднього  скликання.
Фракція  комуністів  сьогодні готова до конструктивної співпраці в ім'я інтересів народу України і  України  в  цілому.  Ми  сьогодні готові  до  співпраці  з  тими,  хто  намагається  в  першу  чергу сформувати Верховну Раду як незалежний політичний  і  законодавчий орган,  щоб  ми  з  вами  дійсно  були представниками народу не 31 березня чи до 31 березня,  а в часі від 31 березня  2002  року  до виборів 2006 року.

     Це, дійсно,  дуже  складна  ситуація.  І  тому  сьогодні  ми,
фракція комуністів,  переконані і сподіваємося, що це зрозуміють і решта народних депутатів, що фракція комуністів якраз і забезпечує своїм   представництвом   у   керівництві   Верховної   Ради    ту стабільність, про яку кожний з вас, якщо буде прийнято неправильне рішення,  ще дуже багато буде думати. Адже доля кожного з вас буде залежати  від  того,  яке  рішення  і  яке  слово  про  вас  скаже представник влади:  "казнить или миловать.  И над  вами  постоянно будет  висеть  дамоклов  меч  в виде угрозы либо разгона Верховной Рады,  либо вашим финансовым интересам,  либо региональной элите и многому  другому,  что  действительно  сегодня  будет  разъединять Верховную  Раду"  і  даватиме  можливість  маніпулювати  Верховною Радою, що також є загрозою диктатури і авторитарної системи влади.

     Ми сьогодні  ще раз закликаємо до переговорів,  до з'ясування позиції,  до чіткого розуміння,  що буде в подальшій нашій роботі:
чи   буде   постійна   дезорганізація   Верховної  Ради,  чи  буде стабільність.  Ми,  комуністи,  гарантуємо,  якщо  буде  прийнятий пакет,  де  пропонується,  щоб  Верховну  Раду  очолив представник комуністичної фракції,  Верховна Рада,  зокрема  за  участю  нашої фракції, буде працювати стабільно.

     Дякую.

     ГОЛОВУЮЧИЙ. Спасибі.  Слово  надається Володимиру Михайловичу Литвину від фракції "Єдина Україна".  Наступний - Мороз  Олександр Олександрович. Прошу.

     ЛИТВИН В.М.,   народний   депутат   України  (багатомандатний загальнодержавний  виборчий  округ,  виборчий   блок   "За   Єдину Україну!"). Шановна Президіє! Шановні народні депутати! Я хотів би одразу наголосити,  що фракція "Єдина Україна" від початку  роботи парламенту виступала за прозорі демократичні процедури. Я хотів би нагадати один  приклад,  шановні  народні  депутати.  Коли  вперше зібралися  представники шістьох фракцій,  практично всі одностайно висловилися за те,  що процес голосування в  парламенті  має  бути відкритим,  з  тим  щоб  поіменно знали народні депутати,  хто яку позицію займає (Шум у залі).  І цікаво,  я хотів  би  підкреслити,
шановні  народні  депутати,  що  була  така  дивна  одностайність.
Наступного дня вранці нам було роздано проект постанови,  в  якому було  запропоновано  зовсім  інший  варіант.  Це  до  питання  про домовленості, про принциповість, про нашу позицію.

     Ми готові до діалогу,  ми спілкуємося з усіма, хто хоче цього діалогу.   Коли  були  запропоновані  напрацювання  фракції  "Наша Україна",  ми пішли на співпрацю,  ми сказали, що готові взяти цей документ за основу і обговорювати його в інтересах справи.

     Водночас ми  запропонували  свій  варіант,  в  якому на перше місце  поставили  ті  невідкладні,  першочергові   завдання,   які належить  розв'язувати,  а потім під ці завдання - інструментарій,
тобто організаційні і кадрові питання.  На превеликий  жаль,  наші пропозиції  відносно законопроектів в економічній,  соціальній і в інших сферах були вихолощені.  Натомість на перше місце все  більш яскраво,  все  більш зримо виходить питання розподілу посад.  Тому нам треба відверто сказати, чи ми сьогодні пропонуємо визначити ті невідкладні  завдання,  про  які  говорили  безпосередньо  під час виборчої кампанії,  а під ці завдання визначаємо - хто,  яка сила,
які  конкретні  люди  будуть організовувати цю роботу.  При такому підході ми готові і відкриті до співпраці.

     Дякую за увагу.

     ГОЛОВУЮЧИЙ. Спасибі, Володимире Михайловичу.

     Слово надається   Олександру   Олександровичу   Морозу    від соціалістів.

     МОРОЗ О.О.  Шановний Станіславе Миколайовичу! Шановні колеги!
У дискусії щодо однієї проблеми мимоволі будеш торкатися  виступів своїх  попередників.  Дискусія  ж до того і зводиться.  Я,  уважно слухаючи Володимира Михайловича та інших колег,  хотів би з  цього приводу сказати кілька реплік.

     Звичайно, у нас іде "прозорий" процес, "прозорі" процедури. І що  характерно,  -  чим  вищий  кабінет,   в   якому   проводяться
"консультації",    тим   "прозоріші"   стають   процедури   (Сміх,
пожвавлення у залі). І у кабінетах Прем'єр-міністра, віце-прем'єра ведуться такі приблизно розмови:  "Ти хочеш взяти це підприємство?
Тобі повернути чи скасувати твої борги?  Тоді  ти  йди  у  фракцію
"Єдина  Україна".  Або  запрошують  до  прокуратури (ненав'язливо,
звичайно),  маючи на кожного досьє. Сьогодні ми втратили одного із членів фракції,  який учора підходив,  ну буквально зі сльозами на очах, і говорив: "Уже жити не дають ні там, у Дніпропетровську, ні тут,  у Києві". Йдеться про своє становище і своїх близьких. Каже:
"Мушу писати заяву про вступ до  фракції  "Єдина  Україна".  Тобто ідуть "прозорі" процедури.

     Відносно суті справ.  Ідуть консультації.  І це справді (хочу сказати,  звертаючись найперше до виборців) дуже важливий  процес.
Ми  багато років добивалися поєднання зусиль різних політичних або ідеологічних   сил,   які   відстоюють   необхідність   збереження суверенітету  держави  і поліпшення добробуту,  життя людей.  Якщо сьогодні разом за столом переговорів сидять  представники  Руху  і комуністів,  ПРП і соціалістів, то це уже важливий успіх, і добре,
що так відбувається. Того досягти було дуже непросто.

     Розмови про те,  що треба вдаватися  до  швидких  економічних реформ,   приймати  Податковий  кодекс  і  таке  інше,  -  все  це правильно,  але треба мати на увазі, що за нинішньої системи влади всі  ці закони ніколи не будуть працювати на інтереси суспільства,
вони будуть працювати  на  інтереси  кланів,  окремих  посадовців,
окремих груп людей. Цього не можна допускати.

     В цьому  сенсі звертаюся найперше до представників об'єднання
"За  Єдину  Україну".  Так,  ви  різними  способами   прийшли   до парламенту,  але люди вас вибрали, і за це вас уже треба поважати.
Треба поважати,  але треба,  щоб ви самі себе поважали.  Не  дайте змоги  топтатися  по  вашій  гідності,  бо  ви  ніколи  не  будете депутатами,  не будете себе почувати вільно! Ви будете робити так,
як  вам скаже чиновник,  який не проходив виборчої кампанії.  Його це, до речі, і не цікавить. Він буде вами керувати. І ви не будете відповідати  перед  виборцями за реалізацію своєї програми,  за ті зобов'язання, які ви брали на зустрічах.

     Що ж пропонує група,  яка працює над проектом  договору,  про який  говорив  Віктор  Андрійович  Ющенко?  Мова йде там про зміну системи влади. Щоб вона була відповідальна перед народом, щоб уряд формувався парламентом, а не призначався одноособово, щоб посилити функції  місцевих  органів   влади.   Адже   самоврядний   принцип зруйнований  під  час  останніх  виборів,  і  ви  це добре знаєте.
Сьогодні чиновників поставили в місцеві представницькі  органи,  у ради,   і  вони  будуть  голосувати  так,  як  скаже  їм  керівник адміністрації. Цього бути не повинно.

     Ми пропонуємо  внести  відповідні  зміни   у   законодавство,
проводити   вибори   і   до   Верховної   Ради,   і   до  місцевих представницьких органів на районному,  міському і обласному  рівні за пропорційною системою.  Адже це не нормально,  коли, скажімо, у Львові чи в інших містах (я умовно називаю) проголосували за "Нашу Україну"   70   відсотків   виборців,   а  власна  влада  створена представниками протилежної політичної сили,  бо вона не обиралася,
а   фактично  призначалася  відповідними  адміністраціями.  Це  не нормальна ситуація.  Не в докір хочу одному або іншому сказати. Ми в тупик ідемо, якщо будемо цю ж злочинну лінію продовжувати далі -
злочинну в  політичному  сенсі.  Ми  зруйнуємо  державу,  втратимо перспективу.

     Лише змінюючи систему влади,  ми вирішимо всі ті питання,  що хвилюють людей,  ці питання,  до  речі,  передбачені  в  згаданому проекті  договору,  там  йдеться  і  про Податковий кодекс,  і про пенсійну реформу, і про багато інших важливих документів.

     Не треба спекулювати договором,  його змістом. У програмах на УТ-1 уже два або три дні відомі наші депутати із фракції блоку "За Єду!" говорять про зміст договору,  про те, який він перспективний і тому подібне,  не згадуючи,  що то їхній договір, що вододіл наш один:  або імплементація результатів фальшивого  референдуму,  або демократизація суспільного життя.

     На закінчення хочу сказати. Не треба закликати або звертатися до виборців зі словами про скасування  імунітету.  Давайте  робити простіше.  Автори референдуму присутні в залі:  Віктор Медведчук і Олександр Волков.  Ви напишіть заяву на розгляд Верховної Ради про скасування  вам  імунітету.  І  Верховна Рада прийме постанову про скасування вам імунітету (якщо треба,  й уточнення до  Конституції зробить), а після того агітуйте інших, і все стане на місце.

     Спасибі за увагу (Оплески).



     ГОЛОВУЮЧИЙ. Шановні  народні  депутати!  У  ході  обговорення фактично від трьох фракцій надійшла пропозиція про те,  щоб надати можливість   сьогодні   представникам  політичних  сил  продовжити консультації.  Президія хоче з вами порадитися:  до 12  години  30 хвилин оголосити перерву чи вже до 16 години,  як ви вважаєте?  До 16 години? Потрібно голосувати чи ні?

     Тоді домовляємося, що перерва буде до 16 години.

     Слова для репліки просить Віктор Володимирович Медведчук.

     МЕДВЕДЧУК В.В.     Соціал-демократична     партія     України
(об'єднана).  Шановна Президіє! Шановні народні депутати! Шановний Олександре Олександровичу!  Я завжди з великою повагою ставився до вас як до політика і до  парламентарія.  Спробую,  щоб  і  в  моїй репліці ця повага була повною мірою витримана.

     Я хотів  би нагадати вам особисто,  що під вашим головуванням 28 червня 1996 року була прийнята Конституція, в якій є стаття 80.
І  ви,  як  ніхто інший,  повинні знати,  що скасування імунітету,
власне кажучи,  депутатської недоторканності,  індивідуально місця мати не може. Для цього треба скасувати частину третю статті 80.

     Мені дуже неприємно було чути подібні слова з ваших уст,  які прозвучали,  я впевнений,  на всю Україну і засвідчують  про  ваше незнання  Конституції.  Вивчайте,  будь ласка,  і перемога буде за вами (Оплески).



     ГОЛОВУЮЧИЙ. Надійшла пропозиція обговорити  питання  про  те,
оголошувати перерву до 12 години 30 хвилин чи до 16 години.  Прошу записатися.  П'ять хвилин  на  обговорення.  І  потім  визначимося голосуванням.

     Будь ласка, прошу провести запис на виступ з місця.

     Слово надається  Кравченку  Миколі  Васильовичу.  Наступний -
Турчинов.

     КРАВЧЕНКО М.В. Прошу передать слово Матвееву.

     ГОЛОВУЮЧИЙ. Будь ласка, увімкніть мікрофон Матвєєва Валентина Григоровича.

     МАТВЄЄВ В.Г.,   народний   депутат  України  (багатомандатний загальнодержавний  виборчий  округ,  КПУ).   Фракція   комуністів.
Шановні  колеги!  Я думаю,  ми ґрунтовно обговорили всі пропозиції фракцій,  які були напрацьовані за  час  перерви,  оголошеної  для проведення  консультацій  ще  минулої  п'ятниці.  Пропозиція нашої фракції і зводилася до того,  щоб  сісти  за  стіл  переговорів  і врешті-решт вирішити проблему,  запропонувати конкретні пакети для голосування.

     Тому ми  підтримуємо  пропозицію  про  те,  щоб  надати  час,
необхідний для проведення остаточних переговорів, і провести їх до 16 години.

     Дякую.

     ГОЛОВУЮЧИЙ. Дякую. Слово надається Олександру Турчинову. Будь ласка.

     ТУРЧИНОВ О.В.,   народний  депутат  України  (багатомандатний загальнодержавний виборчий округ, "Виборчий блок Юлії Тимошенко").
Фракція   Блоку  Юлії  Тимошенко,  партія  "Батьківщина".  Шановні колеги!  Наша фракція готова працювати взагалі без перерви.  Але я думаю, що і нашу фракцію, і більшість у цьому залі цікавить не сам процес,  а й результат. Дай Боже, щоб ми о 16 годині могли вийти в зал   і   запропонувати   конкретні   проекти  постанов.  Тому  ми підтримуємо пропозицію зробити перерву до 16 години.

     Дякую.

     ГОЛОВУЮЧИЙ. Слово  надається  народному  депутату  Мазуренку,
соціалдемократична фракція. Будь ласка.

     МАЗУРЕНКО В.І., народний депутат України (виборчий округ 142,
Одеська область). Прошу передати слово Медведчуку.

     ГОЛОВУЮЧИЙ. Увімкніть     мікрофон     Медведчука     Віктора Володимировича.

     МЕДВЕДЧУК В.В.  Фракція  Соціалдемократичної  партії  України
(об'єднаної).  Шановна Президіє!  У мене  є  пропозиція  оголосити перерву до 16 години або навіть до завтра до 10 години ранку.  Але є  ще  одна  пропозиція  (це,  мені  здається,  додасть  плідності наступним переговорам). У нас є Президія, яку ми обрали, прийнявши постанову Верховної Ради України.  Я пропоную,  щоб переговори між керівниками  фракцій  відбувалися  під керівництвом і головуванням членів Президії  або  голови  підготовчої  групи.  Всі  переговори можуть вестися за бажанням суб'єктів переговорів скільки завгодно,
але ми повинні внести якесь  рішення,  результат  цих  переговорів сюди, в цей зал, або о 16 годині сьогодні, або завтра о 10 годині.
Тому цей процес я пропоную очолити тій Президії,  яку  ми  обрали.
Члени  Президії  повинні головувати і проводити засідання стільки,
скільки необхідно. Є керівники фракцій, є Президія - давайте разом працювати.

     ГОЛОВУЮЧИЙ. Стоян Олександр Миколайович, "Наша Україна". Будь ласка.

     СТОЯН О.М.,   народний   депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна"). "Наша Україна". Шановні колеги! Можна зробити перерву і до 12.30 і до 16 години,  можна і до завтра, але ми поки не бачимо ніяких  результатів.  Я  хотів  би  всетаки,  щоб  ми  виходили  з принципу, який проголосив наш лідер Віктор Ющенко: розмова повинна йти між шістьома керівниками депутатських фракцій.  Шість  фракцій приречені  працювати разом чотири роки,  і треба шукати консенсус,
сідати і вести розмову про Голову, про заступників, про комітети і працювати.  Інакше,  ми  бачимо,  толку  не  буде.  Я  ще раз хочу підкреслити:  нас обрав народ.  Шість фракцій повинні  домовитися,
відкинути  амбіції  (я підтримую те,  що сказала Юлія Тимошенко) і вирішувати питання.  Після перерви  до  16  години  -  виходьте  з колективним  рішенням.  Не виходите - сідайте,  керівники фракцій,
отам, і ми будемо задавати вам запитання.

     Дякую.

     ГОЛОВУЮЧИЙ. Дякую.  Слово  надається   Олександру   Марковичу Бандурці. Наступний - Бокий.

     БАНДУРКА О.М.,  народний депутат України (виборчий округ 176,
Харківська область).  "Єдина Україна".  Шановні народні  депутати!
Вся  наша  робота  протягом  майже двох тижнів складається з одних перерв.  Уже виборці питають:  "Чим ви там займаєтеся?".  І  важко пояснити, в чому наші розбіжності.

     Блок чотирьох  заявляє,  що  в  них  є велика згуртованість і узгодженість. Хай ці партії виставлять свої пакети, і ми їх будемо розглядати.   Ми   відкидаємо   заклики  до  безкінечного  "ничего неделания", до одних перерв. Давайте будемо працювати! Ми для того сюди  прийшли.  Є  блок  чотирьох,  який має свої пакети.  І лідер комуністів, і лідер соціалістів, і лідер "Нашої України" заявляли,
що  у  них є пропозиції.  Ми їх готові розглядати.  Давайте будемо продовжувати роботу!

     Дякую.

     ГОЛОВУЮЧИЙ. Слово надається Бокию Івану Сидоровичу.

     БОКИЙ І.С.,   народний   депутат   України   (багатомандатний загальнодержавний   виборчий  округ,  СПУ).  Шановні  колеги!  Ми,
депутати  -  члени  фракції  Соціалістичної  партії,   підтримуємо пропозицію  про проведення переговорів до 16 години.  Але це мають бути результативні переговори.  І  дуже  хотілося  б,  щоб  у  цих переговорах  ішлося  про  головне,  щоб  їх  учасники  не грали на чисельності фракцій чи ще на чомусь.  Тим, хто хоче грати на цьому
(мовляв,  ми  -  велика  фракція і так далі),  я хотів би нагадати народну мудрість:  море велике,  та вода для пиття не годиться.  В основі має бути інтерес України і народу,  а не однієї особи,  яка сьогодні ловить усе, що пливе по воді, бажаючи зберегти насамперед себе. На вас, керівники фракцій, уся надія. Народ дивиться на нас,
і годі нам із вами товкти воду в ступі!

     ГОЛОВУЮЧИЙ. Дякую, Іване Сидоровичу.

     Шановні колеги!  Час,  відведений на обговорення, вичерпаний.
Але  кілька  депутатів  наполягають  на пропозиціях.  Надамо слово декільком?.. Ну давайте по 30 секунд. Депутати просять.

     Ігор Рафаїлович Юхновський.  Потім  -  Матвієнко.  Прошу.  30 секунд.

     ЮХНОВСЬКИЙ І.Р.,  народний  депутат  України (багатомандатний загальнодержавний  виборчий  округ,  "Блок  Віктора  Ющенка  "Наша Україна"). Шановний головуючий! Я вважаю, що Верховна Рада повинна контролювати переговори,  які ведуть керівники наших фракцій. Тому перерви мають тривати не більш як дві години.  І після кожних двох годин керівники фракцій повинні звітувати  перед  Верховною  Радою про те,  що вони відстоювали і які результати переговорів.  Тільки тоді ми зможемо дійти згоди.  Якщо ми дамо їм дуже великий час  на переговори,  то  нічого  з  цього не буде,  як і було попереднього тижня. Отож, дві години - і їхній звіт, дві години - і їхній звіт.
Тоді ми дійдемо згоди.

     ГОЛОВУЮЧИЙ. Анатолій   Матвієнко.   Будь   ласка,   увімкніть мікрофон.

     МАТВІЄНКО А.С.    Блок     Юлії     Тимошенко,     Українська республіканська   партія   "Собор".   Шановна  Президіє!  Шановний Станіславе Миколайовичу!  Я закликаю вас виконувати свою функцію -
організовувати  роботу  Верховної  Ради.  А  тому  пропоную  зараз оголосити перерву не до 16 години,  а на півгодини чи на 40 хвилин
(скільки  потрібно  буде),зібрати  керівників усіх фракцій і чітко домовитися про організацію роботи сьогодні,  взявши до уваги й те,
що казав Ігор Рафаїлович. Ми сьогодні не маємо часу на відпочинок.
Тому,  будь ласка,  виконайте свою місію,  свою функцію:  беріть у свої  руки  організацію  роботи Верховної Ради,  чітко призначайте наступне засідання.  Має бути інформація кожного голови фракції  з цієї трибуни.  І включіть трансляцію на всю Україну, щоб усі чули,
що тут  відбувається  і  в  який  спосіб.  Очевидно,  таким  чином Верховна Рада вам допоможе.

     Дякую.

     ГОЛОВУЮЧИЙ. Дякую, Анатолію Сергійовичу.

     Черняк -   останній,   і   будемо  визначатися  голосуванням.
Увімкніть, будь ласка, мікрофон народного депутата Черняка.

     ЧЕРНЯК В.К.,  народний   депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Шановні колеги!  Владу  у  Верховній  Раді  узурпували голови фракцій.  Вони не можуть між собою домовитися.  У зв'язку з цим у мене є радикальна пропозиція:  зачинити їх  усіх  в  окремій кімнаті,  не  давати  їсти,  дати  тільки  мінеральної  води  і не випускати доти, доки вони між собою не домовляться.

     ГОЛОВУЮЧИЙ. Давайте хоч Тимошенко будемо годувати 

     ЧЕРНЯК В.К.  І тоді ми  оберемо  Голову  Верховної  Ради,  як обирають Папу Римського.

     Дякую.

     ГОЛОВУЮЧИЙ. Шановні    народні    депутати,    надійшло   дві пропозиції.  Оскільки ми в будьякому  випадку  мусимо  визначитися голосуванням,  то  ми  так і вчинимо.  Але я думаю,  що якщо перша перерва буде дещо більшою,  ніж дві години,  то  пропозиція  Ігоря Рафаїловича в принципі буде виконуватися.

     Прошу підготуватися  до голосування.  Хто за те,  щоб перерву оголосити  до  16  години,  а  керівникам  фракцій   запропонувати зібратися  в залі засідань об 11.30 за участю Адама Івановича (так Президія визначилася), прошу голосувати.

     "За" - 344.

     Рішення приймається.

     Прошу прослухати оголошення. Об 11 годині 30 хвилин керівники фракцій  (в  обов'язковому порядку,  щоб ми нікого не розшукували)
з'являються на нараду.  Якщо якогось керівника фракції не буде, ми про  це  будемо  оголошувати  через  засоби  масової  інформації і вимагати від нього пояснень.  Наступне засідання розпочнеться о 16 годині.

     Підгрупа Коновалюка  (підгрупа 3 робочої групи) збирається об 11 годині 30 хвилин у залі засідань на третьому  поверсі  в  цьому корпусі.    Нагадую:    підгрупа    Коновалюка,   для   визначення матеріальнотехнічної бази діяльності народних депутатів.

     Дякую.





</pre>

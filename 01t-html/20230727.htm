Засідання 1 (продовження)
27. 07. 2023
            

<p align=center>ЗАСІДАННЯ ПЕРШЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>27 липня 2023 року, 12 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>12:03:36</p>
<p>ГОЛОВУЮЧИЙ. Слава Україні!</p>
<p>Шановні народні депутати України, відповідно до прийнятої нами Постанови "Про деякі питання організації роботи Верховної Ради України дев'ятого скликання, під час проведення дев'ятої сесії в умовах дії воєнного стану", сьогодні ми продовжуємо наше пленарне засідання.</p>
<p>Звертаю увагу, що згідно з прийнятою Верховною Радою України Постановою, усі присутні на пленарному засіданні не повинні поширювати інформацію щодо його початку, перебігу та прийнятих у парламенті рішень раніше ніж через годину після оголошення перерви в пленарному засіданні. Я прошу всіх колег, поважайте прийняте українським парламентом рішення та відповідально поставитися до забезпечення безпеки єдиного законодавчого органу нашої держави.</p>
<p>Шановні колеги, у разі повітряної тривоги, буде оголошено перерву у пленарному засіданні і ми всі маємо перейти до безпечних місць відповідно схеми укриття, яка розміщена на робочому місці кожного з вас.</p>
<p>Шановні народні депутати, за парламентською традицією, я пропоную розпочати роботу з виконання Державного Гімну України.</p>
<p><i>(Лунає Державний Гімн України) </i></p>
<p></p>
<p>ГОЛОСИ ІЗ ЗАЛУ. Слава Україні! Героям слава!</p>
<p></p>
<p>12:06:20</p>
<p>ГОЛОВУЮЧИЙ. Шановні народні депутати України! Вже понад 17 місяців триває героїчна боротьба українського народу проти повномасштабної злочинної російської агресії. Щодня наші воїни надзусиллями, ціною власного здоров'я і життя, відбивають атаки окупантів, знищуючи особовий склад і техніку ворога, повертають український прапор у визволені міста і села.</p>
<p>Давайте вшануємо хвилиною мовчання пам'ять захисників і захисниць, полеглих за світле майбутнє України, а також мирних громадян, які загинули внаслідок злочинних дій держави-терориста.</p>
<p><i>(Хвилина мовчання)</i></p>
<p>Шановні колеги, вчора 26 липня Сенат Італійської Республіки ухвалив рішення про визнання Голодомору 1932-1933 років геноцидом українського народу.</p>
<p>Я прошу оплесками подякувати нашим колегам парламентарям за вагомий внесок у відновлення історичної справедливості та вшанування пам'яті мільйонів невинних жертв українського Голодомору. <i>(Оплески) </i></p>
<p>Шановні народні депутати, сьогодні в Україні відзначається День медичних працівників і працівниць – професійне свято людей з великим серцем, глибокими знаннями і вмілими руками. У мирному житті, а надто в часи випробувань, від них часто залежить найдорожче – людське життя. Вони завжди на передовій самовіддано надають допомогу, рятують, втішають і дарують надію. Давайте привітаємо усіх медичних працівників оплесками, подякуємо їм за надважливу працю, побажаємо міцного здоров'я, витримки та мирного неба! <i>(Оплески) </i></p>
<p>Шановні народні депутати, на Погоджувальній раді ми домовилися перед початком розгляду питань порядку денного надати час по 3 хвилини для виступів уповноважених представників депутатських фракцій та груп. Я прошу представників депутатських фракцій і груп записатися на виступ. Прошу записатися, шановні колеги.</p>
<p>Будь ласка, Славицька, народна депутатка Славицька Антоніна Керимівна, депутатська група "Відновлення України". Прошу вас.</p>
<p></p>
<p>12:10:21</p>
<p>СЛАВИЦЬКА А.К.</p>
<p>Прошу передати слово Гнатенко Валерію – колезі.</p>
<p></p>
<p>ГОЛОВУЮЧИЙ. Будь ласка, Валерій Гнатенко.</p>
<p></p>
<p>12:10:30</p>
<p>ГНАТЕНКО В.С.</p>
<p>Шановний пане головуючий, дорогі колеги! Український народ продовжує демонструвати незламність і непохитність. Титанічною працею і надзусиллями наші війська поступово звільнюють українську землю від непроханих гостей. Величезна вдячність та низький уклін кожному захиснику та захисниці за особливий внесок і волі до перемоги. Численні масові удари по українському Півдню, паралельно з цим дуже гостра ситуація на Сході, відбувається застосування касетних боєприпасів проти цивільних осіб, як це сталось в понеділок в місті Костянтинівка Донецької області, коли загинули діти. Найстрашніше, що вкотре гинуть діти, саме незахищені верстви нашого населення. Наше підростаюче покоління є найбільш незахищеним від жахіть війни. І Верховна Рада має зробити все аби посилити соціальний захист наших дітей, постраждалих від агресії. В минулому місяці ми разом з вами зробили вагомий внесок в цьому напрямку, прийнявши за основу законопроект 9042-1. Разом з тим, підкреслюю, викладені норми є абсолютно недостатніми. Документ фокусується лише на неповнолітніх постраждалих під час широкомасштабної війни.</p>
<p>На жаль, війна почалась не в 2022 році, а ми фіксуємо її з 2014 року. І український Донбас переживає весь цей жах вже 9 років. Ми маємо охопити всіх українських дітей, постраждалих внаслідок цієї агресії. Більш того, в Україні існує окремий статус дітей війни, яким потрібно охопити потерпілу з 2014 року малечу.</p>
<p>Наша депутатська група"Відновлення України" ініціювала проект 9042, розширення статусу дітей війни та запропонувала відповідні правки в прийнятті закону 9042-1. Ми закликаємо Верховну Раду підтримати дану концептуальну і принципову позицію. Ми маємо забезпечити справедливість і гарантування соціального захисту всім дітям, хто цього дійсно потребує.</p>
<p>Якщо на перепоні цього стоїть питання коштів, то відповідь проста: потрібно обирати всім пріоритети і Президент про це нещодавно заявив, що безпека, оборона і соціальний захист - це перше. Треба заборонити головам військових адміністрацій оплачувати собі космічні заробітки, які зараз в деяких містах нараховується понад 200 тисяч гривень, будувати фонтани і сквери. Це просто зрада звичайних людей і в кого є зайві кошти, я пропоную поїхати завтра зі мною на Схід, на Донеччину, і поспілкуватись з людьми, які там сьогодні мешкають. Подивіться, чим вони живуть. І українці знімають з себе останнє, щоб підтримати один одного. Натомість чиновники знайшли "золоту жилу" і зараз цим пишаються. Ми маємо направити…</p>
<p></p>
<p>ГОЛОВУЮЧИЙ. Будь ласка, Скороход Анна Костянтинівна, група "Партія "За майбутнє".</p>
<p></p>
<p>12:13:54</p>
<p>СКОРОХОД А.К.</p>
<p>Шановні колеги! Хоча у нас сьогодні і свято у медиків, але я хочу підняти болючу тему, бо до мене приходить шалена кількість звернень від хлопців, я чую весь час, коли приїжджаю до них на фронт, шалену кількість скарг щодо відношення до них зі сторони Медичних сил на місцях і зі сторони надання їм допомоги, особливо якщо вони отримують контузії. Я вам розкажу про яскравий приклад. Людина отримує контузію, в нього лопаються перепонки, а його 10 діб тримають у посадці і розповідають про те, що він просто притворяється і нехай сидить і воює. Таке відношення до наших захисників недопустиме.</p>
<p>Так само ідуть від хлопців скарги на те, як їм комплектують їхні батальйони. Колеги, я вам дослівно передаю: "Чому у нас присилають хлопців косих, кривих, незрозуміло, в якому стані здоров'я, абсолютно невмотивованих, а в Києві зайдіть в будь-який спортзал - і ви побачите перекачаних здорових хлопців, які уникають призову?" Це не мої слова, це питання хлопців, які я весь час чую, коли я до них їжджу: "Чого всі тусуються в клубах, а ми сидимо без ротації півтора року?"</p>
<p>Я не знаю, які відповіді надати на ці запитання. Чесно. Я просто їх не маю, тому що в мене так само є багато запитань до ВЛК. Якщо ви побачите, у нас в ВЛК і в РТЦК шалена корупція. Я подала ініціативу створити тимчасову слідчу комісію, яка розбереться щодо дотримання законодавства у РТЦК, ВЛК та військових частинах. Тому що, для вашого розуміння, все, що з хлопцями відбувається, в усьому винні ми. Ніхто інший, тільки ми. Це з їхнього розуміння. Тому я вважаю, що настав час нам втрутитися в те, що відбувається.</p>
<p>Так само, колеги, розкажу про розтрату коштів у військовий час. Скажіть, будь ласка, я була в стороні Ямполя і Лиману, ми попали під артобстріл. Від'їжджаємо 2 кілометри, а там латають дорогу. Хлопці кажуть: "Як можна в зоні бойових дій витрачати кошти на латання дороги?" Коли в них не вистає дронів, не вистачає нічників, не вистачає тепловізорів, нащо бюджетні кошти витрачаються впусту?</p>
<p>Тому, колеги, давайте все-таки ми будемо щось робити і якось простих хлопців захищати і допомагати, тому що ми в їхніх очах єдине зло і єдина…</p>
<p></p>
<p>ГОЛОВУЮЧИЙ. Шановні колеги, слово надається народному депутату Бакунцю Павлу Андрійовичу, депутатська група "Довіра". Будь ласка, Павле Андрійовичу.</p>
<p></p>
<p></p>
<p>12:17:09</p>
<p>БАКУНЕЦЬ П.А.</p>
<p>Шановний пане Голово, дорогі українці! Сьогодні з цієї високої трибуни маю за велику честь сказати: "Дякую. Дякую усім медикам, дякую за вашу титанічну працю, за вашу мужність, за ваш професіоналізм". Адже останні роки – це роки великого виклику для всієї медичної сфери. Це і пандемія, а особливо зараз в часі, власне, повномасштабного вторгнення, коли професія медика є надважливою, надважливою на фронті, адже це порятунок поранених, потім звичайно, що військові госпіталі. І ми прекрасно розуміємо, що багато медиків через власне серце пропускають ті важкі історії поранення наших військовослужбовців. І можливо, звичайно, не все ідеально гладко, особливо в психологічному плані, одначе важливим є підтримати і наших медиків, які повірте, в дуже непростих умовах допомагають, як і всім українцям так особливо нашим захисникам відновлюватись. Особливо, звичайно що, психологічно відновлюватись. Це реабілітація, це непроста справа. І медики мають успіх, і це успіх не лише лікаря, це успіх всієї команди: і медичної сестри, і медбрата, і всього техперсоналу, - коли вони правильно психологічно відновлюють захисника.</p>
<p>Хочеться лише в цей день бажати усім ще більшої енергії і наснаги працювати, лікувати як наших захисників, так і всіх українців. І, звичайно, що в цьому медикам допомагають і українці, і особливо волонтери. І найгіршим є фактом те, коли суспільство дізнається такі, абсолютно негативні, кричущі факти зі ЗМІ, коли хтось, на жаль, в час великого виклику війни наживається. Це дуже дестабілізує суспільство, це руйнує суспільний договір. Це особливо призводить до шоку і до нервів тих людей, які мають особливе, загострене відчуття справедливості на різних фронтах.</p>
<p>Тому хочеться подякувати, звичайно, медіа, які викривають ці факти. Хочеться ще раз закликати зал до того, що нам потрібно однозначно відновити прозорість в праці всіх чиновників. Тобто суспільство наймає чиновників, нас на роботу, а ми повинні прозоро працювати і декларувати усе, що потрібно. Тому віриться, що декларування буде відновлено. Віриться, що це, можливо, десь, власне, трішечки піде назустріч шокуючим тим фактам, які суспільство дізнається. Хочеться вірити в справедливість, в Бога, в людей і в перемогу.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Олександра Юріївна Устінова, фракція "Голос". Я так розумію, передаєте слово, да? Будь ласка, Романе.</p>
<p></p>
<p>12:20:17</p>
<p>ЛОЗИНСЬКИЙ Р.М.</p>
<p>Шановні українці, шановні колеги, сьогодні наша культура викорінення всього російського нарешті стає культурою не добровільною, не частково хаотичною, а повноцінною, адже сьогодні, саме сьогодні набуває чинності закон про скасування всього російського в українському просторі – Закон про деколонізацію, який вперше впорядковує процес вилучення російських імперських наративів з публічного простору наших міст. Уявіть собі, ще 10 років тому в Києві на Бессарабці стояв Ілліч і під ним біснувалися червоні. Вже сьогодні цього немає. Але в Україні досі є сотні вулиць російського льотчика Чкалова, який не має жодного відношення до України, є сотні вулиць Гагаріна і Толстого, і безліч пам'ятників Горькому і Пушкіну, які засмічують наш український символічний простір. Ці символи були нав'язані Україні. Ці символи були спробою нав'язати нам "русскій мір". Але це не пройшло! Від сьогодні все це поза законом. У місцевих рад є пів року аби позбутися російських імперських символів. Далі ці повноваження будуть у мерів та обласних адміністрацій.</p>
<p>Колеги, відповідно до нашого рішення саме ми з вами маємо привести у відповідність до закону назви населених пунктів: Новомосковськ, Першотравневськ, Пушкіно, Червоноград на Львівщині та русифіковані назви громад: Южне, Южноукраїнськ, Сєверодонецьк.</p>
<p>Багато новел в цьому законі з'являються вперше. Вперше визначено в законодавстві термін "русифікація", "українофобія", "поневолені народи". Я думаю, що не одне покоління борців за незалежність нашої країни, в тому числі всіх наших воїнів, Захисників і Захисниць, які полягли на сучасній російсько-українській війні, мріяли, аби всі ці російські імперські символи в Україні були поза законом.</p>
<p>В цьому законі вперше з'являється персональна відповідальність щодо обранців від антиукраїнських партій. Закон забороняє називати вулиці на честь депутатів і лідерів ОПЗЖ, "Опоблоку", "Партії Шарія", всіх інших партій, які є поза законом. Такі спроби були за останні роки і відсьогодні це все буде заборонено.</p>
<p>Але, шановні колеги, сказали "а", давайте скажемо "б". Вже пів року в цьому залі зареєстрований законопроект аби очистити місцеві ради від депутатів від проросійських сил. Це наша відповідальність і українці не зрозуміють, якщо наше скликання не проголосує цей законопроект. Очистимо нашу країну, за це заплачена величезна ціна.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, слово надається народному депутату України Макаренку Михайлу Васильовичу, депутатська група "Платформа за життя і мир". Будь ласка, передайте слово.</p>
<p></p>
<p>12:23:30</p>
<p>МАКАРЕНКО М.В.</p>
<p>Прошу передати слово Папієву Михайлу Миколайовичу.</p>
<p></p>
<p>ГОЛОВУЮЧИЙ. Михайло Миколайович Папієв.</p>
<p></p>
<p>12:23:39</p>
<p>ПАПІЄВ М.М. Дякую.</p>
<p>Шановні народні депутати України, шановні колеги, попередньому виступаючому хочу порадити прочитати Конституцію України, статтю 5, де записано чітко і зрозуміло, що єдиним джерелом влади в Україні є український народі і український народ дає оцінку усім політичним силам на виборах. І не займайтеся узурпацією влади, бо це передбачає кримінальну відповідальність. Давайте дочекаємося виборів і побачимо, хто пройде у Верховну Раду і хто отримає довіру українського народу.</p>
<p>Наша політична група "За життя та мир" сьогодні робить все для того, щоб наближалася перемога України над Росією. Ми впевнені в цьому і зараз, зустрічаючись з людьми в Чернівецькій області, ми отримали в цьому підтримку. Люди сьогодні підтримують зусилля Президента України, уряду України, Збройних Сил України, Верховної Ради України по наближенню перемоги над Росією.</p>
<p>І в той же час люди задають прості, зрозумілі питання, на які має дати відповідь Верховна Рада України. Наприклад, зараз я зустрічався з виборцями, вони питають: шановні колеги, з 1 червня підвищено рішенням уряду тариф на електроенергію і він становить зараз 2 гривні 64 копійки. При цьому уряд, пояснюючи, що підвищує тариф з 1 гривні 68 на 2 гривні 64 копійки, він спрямує ці кошти на відновлення інфраструктури, зруйнованої внаслідок російської агресії і ракетних ударів. І люди просять, щоб Верховна Рада України взяла під свій контроль оцю цільову надбавку до електроенергії з тим, щоб був встановлений контроль, бо це фактично людськими грошима сьогодні інвестують відновлення інфраструктури, фактично прості люди стають інвесторами власників приватних енергетичних компаній. Люди питають: шановні колеги, тоді зафіксуйте нам чітко і ясно, що це є інвестиційна складова, що сьогодні платники за електроенергію мають стати співвласниками приватних енергетичних компаній. Ця цільова надбавка має контролюватися правоохоронними органами. І з тим, щоб чітко і ясно ви зрозуміли про яку суму йде мова. Якщо взяти офіційну статистику 2021 року, то Україна спожила 154 мільярда кіловат-годин електроенергії. Зараз на кожну людину, на кожну українську сім'ю додали 96 копійок інвестицій відновлення інфраструктури, це 150 мільярдів гривень по року. Шановні колеги, і нам треба поставити сьогодні завдання з тим, щоб ця цільова надбавка не була розкрадена, не пішла в кишені власникам енергетичних компаній, а людям повернулася вона безперебійним постачанням електроенергії. Це обов'язок Верховної Ради…</p>
<p></p>
<p>ГОЛОВУЮЧИЙ. Будь ласа, Фріз передає Порошенку. Будь ласка.</p>
<p></p>
<p>12:26:55</p>
<p>ПОРОШЕНКО П.О.</p>
<p>Перш за все хотів би приєднатися до вітань українським медикам, в першу чергу військовим медикам. Ми повернулися зараз з лікарні Мечникова в Дніпрі і я дуже наполегливо раджу нашим колегам відвідати такі лікарні і підтримати і бійців, і медиків.</p>
<p>Армія, мова, віра, ЄС і НАТО. Нарешті це стало загальнонаціональною ідеєю, те, що об'єднує українське суспільство. В порядку денному сьогодні є питання мови. Безумовно, ми за статус англійської, але не дамо пригнічувати, зажимати і обмежувати українську мову і в тому числі українські субтитри.</p>
<p>Я закликаю сьогодні зал проголосувати за відставку міністра безкультур'я і дезінформації, батька української цензури, людину, яка знищила Український культурний фонд, який був створений нами, Держкіно, не евакуювала українські музеї. І не наслідувати приклад, на жаль, окремих членів комітету, який проголосував проти відставки, за виключенням представників "Європейської солідарності".</p>
<p>Зрушено з мертвої точки і питання віри. І сьогодні голосуємо нарешті проект по "московській" церкві. Звичайно, це є пригнічення парламентаризму, коли 8 місяців не ставиться наш закон, але хоча б так. І сьогодні ми очікуємо від Помісного собору Православної церкви України і прийняття рішення про ще один крок від Москви про святкування Різдва, Великодня за традиційним європейським календарем.</p>
<p>Ми наполягаємо і на відновленні електронного декларування. Але мені не зрозуміло, чому уряд, який веде ці переговори, не вніс свій законопроект, а намагається грати парламентською демократією. Ми і наша команда свій законопроект внесли у 2015 році, 8 років тому. Так само як і законопроекти про державне управління, про корпоративне управління, законопроекти про децентралізацію, незалежність антикорупційних органів. І на сьогоднішній день достатньо було просто це все не скасовувати і не перешкоджати наш шлях до Європи.</p>
<p>Я хотів би також наголосити, що ми маємо запросити до Верховної Ради Голову Служби безпеки у зв'язку з втручанням Служби безпеки в діяльність соціальних мереж, дискредитуючи наших партнерів, і звільнити або відсторонити тих, хто перешкоджає Україні.</p>
<p>Слава Україні!</p>
<p></p>
<p>ГОЛОВУЮЧИЙ. Слово надається народному депутату Швачку Антону Олексійовичу, фракція "Слуга народу".</p>
<p></p>
<p>12:30:06</p>
<p>ШВАЧКО А.О.</p>
<p>Передати Леонову слово прошу.</p>
<p></p>
<p>ГОЛОВУЮЧИЙ. Будь ласка, Леонов.</p>
<p></p>
<p>12:30:17</p>
<p>ЛЕОНОВ О.О.</p>
<p>Шановні народні депутати, хочу подякувати колегам з Комітету з питань зовнішньої політики та міжпарламентського співробітництва за прийняття звернення Верховної Ради України до Організації Об'єднаних Націй з питань освіти, науки та культури ЮНЕСКО.</p>
<p>Як одесит цілком підтримую ключову пропозицію цього звернення – розпочати позбавлення Російської Федерації членства в ЮНЕСКО та її органах.<a name=_GoBack></a> Чи не вперше в житті мені важко стримувати свої емоції та почуття, бо це не тільки мої почуття, це емоції мого рідного міста – Одеса, яке зазнало підступного та цинічного нападу. Злочину, який вчинила Росія проти мирного міста, важко підібрати визначення, бо це не просто акт вандалізму проти спадщини, яка охороняється ЮНЕСКО, це злочин проти самої людяності, бо постраждали невинні люди, а серед поранених є діти. Але Одеса нескорена і нерозгублена, Одеса розгнівана, як і Київ, Львів, Миколаїв, Запоріжжя та інші українські міста, які зазнали російських атак. І тому, як і вся Україна, вимагаємо покарання винних, найменшим з яких буде вигнання Росії з ЮНЕСКО. Однак ми мусимо не тільки покарати винних, а і відновити справедливість.</p>
<p>Хочу ще раз подякувати колегам з Комітету з питань зовнішньої політики та міжпарламентського співробітництва цього разу за підтримку моєї ініціативи щодо прийняття окремої резолюції з питань визначення джерел відшкодування Одесі, Львову та іншим містам України у разі повторення російських атак на об'єкти всесвітньої спадщини. Ця резолюція має складатися з двох пунктів.</p>
<p>Пункт перший. Верховна Рада просить створити спеціальний фонд під егідою ЮНЕСКО, в який буде перераховано частину заморожених російських активів. Саме ці кошти мають піти на відновлення об'єктів всесвітньої спадщини в Одесі, Львові та інших містах України, які знаходяться під охороною ЮНЕСКО та які зазнали пошкоджень або були зруйновані під час російських ракетних атак.</p>
<p>Пункт другий. Верховна Рада звертається до всіх інституцій, які опікуються створенням міжнародного механізму компенсацій збитків України від російської агресії з проханням передбачити окремий пункт в спеціальній міжнародній угоді щодо створення таких механізмів. Він передбачатиме, що Росія не матиме права на повернення своїх активів доти, доки не буде відновлено всі об'єкти світової спадщини, які розташовані в Україні та перебувають під захистом ЮНЕСКО.</p>
<p>Колеги, прийняття такої окремої резолюції дозволить не тільки відновити пошкодження та зруйновані об'єкти світової спадщини, саме така резолюція дозволить відновити справедливість. Ми цінуємо допомогу наших міжнародних партнерів, але за руйнацію світових та культурних цінностей має платити той, хто їх зруйнував, а не той, хто їх цінує.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я так розумію, що Юлія Володимирівна Тимошенко фракція "Батьківщина" і після цього переходимо до порядку денного. Будь ласка, Юлія Володимирівна.</p>
<p></p>
<p>12:33:24</p>
<p>ТИМОШЕНКО Ю.В.</p>
<p>Сьогодні, дійсно, дуже велике свято для України – це день медика. І мені дуже шкода, що сьогодні, коли Верховна Рада працює і коли такий святий день ми зараз відмічаємо як день медика, особливо під час війни, немає жодного законопроекту в залі, який би, дійсно, вирішував питання, в першу чергу для військових медиків.</p>
<p>Я зараз хочу привітати всіх наших лікарів, медичних сестричок, нянечок, всіх абсолютно медиків України, особливо тих, хто працюють або на фронті, або біля фронтової лінії, які допомагають нашим пораненим, привітати з їх днем професійного свята. І сказати їм, що так як без нашої армії не можлива перемога України в цій страшній війні, так не можлива і без медиків перемога в цій страшній, жорстокій, кривавій війні. І сказати їм, що вони для нас такі самі воїни, які боронять сьогодні Україну, наші воїни в білих халатах.</p>
<p>Але недостатньо лише привітати, я хотіла би, що наш парламент, уряд, почали дбати про наших медиків. Чого би вони очікували? Щоби ті, хто сьогодні рятує життя в стабілізаційних пунктах, на передовій, на тій лінії вогню, на тих територія, де ведуться бойові дії, щоби вони отримували таку саму заробітну плату, як сьогодні отримують грошову допомогу і військові гроші, наші військові. Тому що вони так само ризикують своїм життям, вони так само б'ються за свободу, незалежність України. І тому, це перше рішення, яке я хотіла би, щоб наш парламент в найближчі дні прийняв.</p>
<p>Друге, що важливо. Сьогодні наші поранені лікуються в лікарнях по таким самим тарифам, як лікуються цивільні люди – це неможливо. Наш парламент мусить забезпечити наших медиків нормальним фінансуванням для допомоги пораненим, а це означає ввести коефіцієнт 2,5 до всіх тарифів на лікування, які використовуються для військових. Це теж завдання нашого парламенту, але це не робиться. Дуже шкода.</p>
<p>Також не визначено першочерговим забезпечення обладнанням, всім необхідним для лікування поранених тих лікарень, в тому числі цивільних, які знаходяться близько до лінії вогню. Все це завдання парламенту.</p>
<p>І я хотіла би, щоб не тільки вітали з професійним святом наших медиків, а зробили все, щоби сказати їм дякую за їх...</p>
<p></p>
<p>ГОЛОВУЮЧИЙ. Дякуємо.</p>
<p>Шановні колеги! Ми завершили, час для виступів вичерпано. Переходимо до питань порядку денного. Але перед цим відповідно до статті 28 Регламенту Верховної Ради України перед початком розгляду питань я пропоную провести сигнальне голосування. Я нагадую, що необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло. Шановні колеги, я прошу взяти участь у сигнальному голосуванні.</p>
<p>Шановні колеги, голосуйте, будь ласка.</p>
<p></p>
<p>12:37:18</p>
<p>За – 248</p>
<p>Проти – 8</p>
<p>Утрималось – 13</p>
<p>Не голосувало – 73</p>
<p>З процедури хто? Геращенко? Будь ласка, Ірина Володимирівна.</p>
<p></p>
<p>12:37:30</p>
<p>ГЕРАЩЕНКО І.В.</p>
<p>Шановний пане Голово! Вчора під час засідання Верховної Ради України кілька фракцій відразу вимагали поставити сигнальне голосування і сигнальну нашу реєстрацію аби не порушувати цю вашу багаторічну вже традицію. І ми почули, що це не відповідає регламентним нормам і такого голосування вчора не було. Чому? Тому що до вашого відому, на жаль, в сесійній залі не було вчора 226 народних депутатів України. І ми закликаємо не демонструвати подвійні стандарти, коли одні сесійні засідання пленарні у нас починаються з цієї реєстраціє тестової, а в інші дні нам говорять, що відбулася реєстрація 07.02.2023 року і вона триває в своїй цій довготі уже пів року, це неправильно.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Я одразу відреагую, якщо дозволить Ірина Володимирівна. Ми ж тут всі – за регламент, правда? І от якраз, відповідно до Регламенту, відповідно до 28 статті пункту 11 поставити питання про сигнальне голосування – це є право, а не обов'язок головуючого. Тому давайте вчити Регламент, за цей час можна було освоїти, там не так багато сторіночок, в тій книжечці.</p>
<p>Юлія Володимирівна, по процедурі? Будь ласка.</p>
<p></p>
<p>12:38:48</p>
<p>ТИМОШЕНКО Ю.В.</p>
<p>Шановні колеги, дійсно вчора був екстраординарний такий день. Я думаю, що Голова Верховної Ради прекрасно знає, що законодавче поле України складається не лише із Закону про Регламент Верховної Ради, а що є ще безліч різних законів, в тому числі і Конституція, в тому числі і рішення Конституційного Суду, які є невід'ємною частиною законодавства України. Так от, вчора було грубо попрано Конституцію, рішення Конституційного Суду, грубо була попрана сама суть українського парламентаризму. В той час, коли в залі навіть 100 депутатів не було, ставилися без сигнального голосування на голосування правки, які по своїй природі парламенту не мали 226 голосів, тому що не було в залі 226 голосів, саме тому це було грубе порушення. Ми звертаємося до Конституційного Суду про порушення ...</p>
<p><a name=Temp></a></p>
<p>ГОЛОВУЮЧИЙ. Дякую, Юлія Володимирівна.</p>
<p>Безперечно, це ваше право, просто нагадаю, що треба 45... Друзі, все, давайте ми не будемо. Просто треба набрати 45 народних депутатів. Крім цього, звертаючись до Конституційного Суду, я прошу звернути увагу на статтю 83 Конституції України, де передбачено, що діяльність Верховної Ради регламентується Конституцією і Регламентом Верховної Ради.</p>
<p>Дякую.</p>
<p>Хто ще? Івченко, з процедури. Тільки, друзі, з процедури, ми не перетворюємо це в обговорення, якщо це не з процедури... Вадиме, я поважаю, але я припиню це. Будь ласка, Івченко.</p>
<p></p>
<p>12:40:24</p>
<p>ІВЧЕНКО В.Є.</p>
<p>Вадим Івченко, фракція "Батьківщина". Шановні колеги, вчора, коли в залі не було 226 депутатів, деякі правки, які сьогодні: а) захищають національну безпеку і оборону, вони мали бути поставлені для того, щоб було позитивне голосування. Це правки народних депутатів, деяких народних депутатів, в тому числі з коаліції, які були відхилені комітетом.</p>
<p>І друге. Я прошу вас, Руслане Олексійовичу, це врахувати, оскільки не було 226 депутатів і всі депутати не мали змогу поставити правку в тому числі і по аграрним вузам, оскільки ректори, оскільки безпосередньо багато керівного складу вузів працювали над тим, щоб депутати знали про відповідні правки. Тому я прошу вас, Руслане Олексійовичу, саме правки, які ми мали поставити щодо національної безпеки і ...</p>
<p></p>
<p>ГОЛОВУЮЧИЙ. Вадиме Євгеновичу, ви підходили до мене. Ми з вами мали дискусію тут і ми домовились з вами про таке, що кожен розгляд питань порядку денного, він має поетапність свого розгляду. Вчора був завершений етап, який стосувався поправок, які були відхилені. Сьогодні ми переходимо до тих поправок, які були враховані, і давайте в межах цієї етапності рухатись.</p>
<p>Тому переходимо. Шановні колеги, хто буде ставити, чи є депутати в залі, які будуть ставити поправки, які враховані комітетом, на підтвердження? Юліє Володимирівно, ви будете ставити поправки? Хто? Івченко поправки буде ставити? Івченко, номер поправки, будь ласка, тоді. Вадиме Євгеновичу, будь ласка.</p>
<p></p>
<p>12:42:12</p>
<p>ІВЧЕНКО В.Є. Правка № 21.</p>
<p>Шановні колеги, я хотів ще раз закликати керівників фракцій і депутатів, щоб ми з вами зрозуміли. В цьому законі забирається земля у наших студентів, колеги, і повірте мені, механізаторам потрібно достатньо землі, ті, які навчаються на семеноводство, агрономи, потрібно достатньо землі, щоб вони були конкурентоспроможні. І я благаю просто, Руслане Олексійовичу, поставити правки, які вимагає в тому числі фракція "Батьківщини" по аграрних…</p>
<p></p>
<p>ГОЛОВУЮЧИЙ. Вадиме Євгеновичу, 21-а поправка авторства Гайду. Правильно? Вона врахована редакційно. Якщо можна, комітет, коротко поясніть і ми перейдемо до голосування.</p>
<p>А народних депутатів прошу підготуватися, тому що поправки ставляться на підтвердження.</p>
<p>Будь ласка, Олександре.</p>
<p></p>
<p>12:43:28</p>
<p>ГАЙДУ О.В. Ця правка не про те, що говорив Вадим Євгенович. Правка забороняє надавати вільні землі державної, комунальної власності с/г призначення у постійне користування державним і комунальним підприємствам.</p>
<p>На думку комітету, підприємства усіх форм власності повинні мати рівні можливості доступу до земельних ресурсів, тобто якщо приватне підприємство повинно його придбати на аукціоні, щоб орендувати цю землю, то державні і комунальні підприємства повинні робити те ж саме.</p>
<p>Дякую.</p>
<p></p>
<p>ГОЛОВУЮЧИЙ. Дякую. Шановні колеги! Ви зрозуміли, 21-а поправка авторства народного депутата Гайду, вона врахована редакційно. Народний депутат Івченко просить поставити таке рішення щодо врахування редакційного на підтвердження в залі.</p>
<p>Ставлю 21-у поправку в редакції, яка вона врахована комітетом, на підтвердження.</p>
<p>Прошу народних депутатів голосувати.</p>
<p></p>
<p>12:44:42</p>
<p>За-271</p>
<p>Рішення прийнято.</p>
<p>Яка наступна поправка? Хто буде… Чи, може, вже перейдемо до голосування, шановні колеги?</p>
<p>Івченко. Номер поправки, будь ласка.</p>
<p></p>
<p>12:44:53</p>
<p>ІВЧЕНКО В.Є.</p>
<p>Правка 31. Шановні колеги, у нас 159 правок на підтвердження. Я би дуже просив, Руслане Олексійовичу, вас, щоб ми поставили правки, які захищають національну безпеку і захищають землі Міністерства оборони, поставили, будь ласка, на голосування. Це перше.</p>
<p>І друге. Я би просив, щоб депутати визначились з приводу правок народного депутата Бабака (694-а і 1086-а), це по аграрним вузам. І народного депутата Івченка, тобто мої (657-а і 1091-а). Тоді ми можемо після визначення депутатів говорити про те, щоб переходити до голосування. Але я би просив поставити ці правки на голосування.</p>
<p>Дякую.</p>
<p></p>
<p>ГОЛОВУЮЧИЙ. Дякую. Вадиме Євгеновичу, 31 поправка Гайду, вона врахована комітетом редакційно. Ви почули позицію, ну, вона взагалі не стосується цієї поправки, як ви зрозуміли.</p>
<p>Тому я ставлю рішення комітету: врахувати редакційно 31 поправку Гайду. На підтвердження прошу голосувати.</p>
<p></p>
<p>12:46:22</p>
<p>За-270</p>
<p>Рішення прийнято. Дякую.</p>
<p>Вадиме Євгеновичу, ще одна, так?</p>
<p></p>
<p>12:46:32</p>
<p>ІВЧЕНКО В.Є.</p>
<p>Івченко, фракція "Батьківщина".</p>
<p></p>
<p>ГОЛОВУЮЧИЙ. Номер поправки.</p>
<p></p>
<p>ІВЧЕНКО В.Є. 103-я.</p>
<p>Шановний Руслане Олексійовичу, я хотів під стенограму сказати, перше, вчора не називалася моя правка номер 657 і 1091, в тому числі це по аграрним вузам. І не називалася моя правка 653 щодо Міністерства оборони. Я хочу сказати під стенограму, що ви не дали змогу захистити мою правку, а депутатам визначитись.</p>
<p>Тому я ще раз, шановний Голово, прошу, поставте саме ці три правки задля того, щоб ми далі переходили до голосування.</p>
<p>Дякую.</p>
<p></p>
<p>ГОЛОВУЮЧИЙ. 103 поправка авторства Гайду. Вона врахована редакційно. Водночас народний депутат Івченко просить поставити на підтвердження таке рішення комітету – врахувати редакційно 103 поправку. Прошу народних депутатів голосувати. Шановні колеги, прошу голосувати, а не ходити по залу.</p>
<p></p>
<p>12:47:48</p>
<p>За-281</p>
<p>За – 281 народний депутат. Рішення прийнято.</p>
<p>Шановні колеги, можемо переходити до голосування?</p>
<p>Івченко, будь ласка. Номер поправки, починайте з цього.</p>
<p></p>
<p>12:48:02</p>
<p>ІВЧЕНКО В.Є.</p>
<p>Вадим Івченко, фракція "Батьківщина". 111 поправка.</p>
<p>Шановний Руслан Олексійович, я ще раз до вас звертаюся. Я прошу, щоб зал визначився стосовно трьох правок, і тоді ми можемо говорити по виступах депутатів, і далі говорити про голосування за закон, оскільки вчора не було названо, шановний Голово, ці правки.</p>
<p>Це правка 657-а і 1091-а народного депутата Івченка з приводу аграрних вузів і правки народного депутата Бабака 694 і 1086-а. Ці правки не враховані, але ці правки вирішують питання щодо аграрних вузів, щодо української освіти, щодо конкурентності українського студента в світі. Я єдине хочу, щоб зал визначився, ось і все. Учора називалися правки, але не дійшли до цих правок. Я прошу зал визначитись. Будуть вони враховані чи будуть вони відхилені, але буде позиція…</p>
<p></p>
<p>ГОЛОВУЮЧИЙ. 111 поправка авторства Гайду. Вона врахована частково. Шановні колеги, народний депутат Івченко, він наполягає на тому, щоб поставити таке рішення комітету на підтвердження. Я ставлю 11 поправку в редакції, яка вона врахована частково, на підтвердження. Прошу народних депутатів голосувати.</p>
<p></p>
<p>12:49:45</p>
<p>За-282</p>
<p>Рішення прийнято.</p>
<p>Дякую, Вадим Євгенович. Будь ласка, давайте. Ще одна, да? Будь ласка, Вадим Євгенович, ще одна поправка.</p>
<p></p>
<p>12:49:54</p>
<p>ІВЧЕНКО В.Є. Дві хвилини вистачить.</p>
<p></p>
<p>ГОЛОВУЮЧИЙ. Дві хвилини замість поправок ваших?</p>
<p></p>
<p>ІВЧЕНКО В.Є. Замість 157-и поправок.</p>
<p></p>
<p>ГОЛОВУЮЧИЙ. Дивіться, воно так не може бути, інакше вони згорають як для всіх.</p>
<p></p>
<p>ІВЧЕНКО В.Є. Я прошу 2 хвилини виступу замість моїх правок.</p>
<p></p>
<p>ГОЛОВУЮЧИЙ. Вадим Євгенович, 2 хвилини.</p>
<p>Шановні колеги, давайте я запитаю, після цього ми можемо переходити до голосування? Друзі, тоді одну секундочку. Я ж не можу просто 2 хвилини давати. Давайте ми щось подумаємо.</p>
<p>Будь ласка, 2 хвилини Івченку.</p>
<p></p>
<p>12:50:31</p>
<p>ІВЧЕНКО В.Є.</p>
<p>Шановні колеги, я хотів звернутися до вас, оскільки законопроект не є досконалим. На жаль, коли ми починаємо розбирати фрагментами, наприклад, по землям Міноборони, так ось в істотних умовах тих земель, які будуть здані Мінобороною в оренду, не буде, наприклад, що під час війни, воєнного стану або певної надзвичайної ситуації в країні не буде можливості у замовника, у Міністерства оборони, розірвати відповідні договори. Я впевнений в тому, що це питання національної безпеки, щоб під час війни були можливості у Міністерства оборони розривати юридично, я не кажу про інші речі.</p>
<p>Друге, колеги, недосконалість цього закону в наступному. Ми сьогодні маємо бути максимально конкурентними в світі. Ми з вами гармонізуємо наше європейське законодавство в різних сферах. Наші агрономи, наші механізатори вони мають знаходити достойну роботу. Колеги, коли в них не буде землі, а в ручному режимі в Кабміні будуть виділяти під той чи інший вуз і так далі, це не рішення питання, оскільки рано чи пізно цієї землі у аграрних вузів не буде.</p>
<p>І наступне, колеги, якщо говорите взагалі про стратегію або здавати в оренду, подумайте за людей, за тисячі людей, які… десятки тисяч, сотні, які втратили можливість під час розпаювання взяти земельні ділянки собі. Колеги, ці землі будуть передані через ProZorro або інші механізми в оренду і люди, аграрні холдинги будуть давати колосальні кошти. Таким чином ми позбавимо фермерів місцевих і селян доступу до землі, а селяни не будуть мати можливості на розпайовку. Ось про це закон.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, дивіться, в мене є лист Юлії Володимирівни Тимошенко і Сергія Владиславовича Соболєва, велика кількість поправок, але я так розумію, що є такий потенціал: Сергій Владиславович 3 хвилини, Юлія Володимирівна 10 хвилин і після цього голосуємо. Я правильно це озвучив?</p>
<p>Будь ласка, хто перший? Сергій Владиславович, мабуть, так? Юлія Володимирівна після цього. Будь ласка, Сергій Владиславович.</p>
<p></p>
<p>12:52:59</p>
<p>СОБОЛЄВ С.В.</p>
<p>Шановні колеги, я знімаю ті правки на підтвердження, які я подав заради короткого виступу, де я попробую пояснити свою позицію, в тому числі і на прикладі того як це питання вирішувалося раніше.</p>
<p>Без сумніву, треба побороти корупцію в аграрній академії наук. Всі це знають, але як її побороти? Можна побороти тим способом, як накреслено в цьому законопроекті, а можна це зробити так, як це зробили на початку 2000-х, коли близько 140 тисяч людей отримали паї за рахунок земель, які належали підприємствам, заводам, фабрикам. Це стосується промислових регіонів.</p>
<p>Я дуже добре пам'ятаю той час, коли було ухвалено законопроект, по якому землі, які належали промисловим підприємствам, були накінець-то розпайовані і десятки тисяч людей отримали свої паї, якими вони успішно зараз користуються самі як малі фермери або здають їх в оренду, отримуючи пайові безпосередньо від більших власників земель, тих же фермерів.</p>
<p>На жаль, цей законопроект передбачає лише одну систему – це фактично заміну постійного користування на оренду або суборенду. Що виключає можливість передачі і розпаювання земель серед тих, хто її не отримав. Хто це є, щоб ви розуміли, в сільській місцевості. Перш за все це працівники соціальної інфраструктури, ті ж самі лікарі, яких ми сьогодні вітали, ті ж самі вчителі, які не отримали при розпаюванні такі землі. Чому цей законопроект виключає можливість надання їм саме через розпаювання? Друга категорія, це ті, які згідно з указом Президента Порошенка і згідно з указом Президента Зеленського повинні отримати свої законні землі, це учасники АТО або Сил спеціальних операцій. Фактично цей законопроект не дає можливості ці землі передати їм через виділення в приватну власність, а ніяку не оренду або суборенду. І саме тому ті правки, які я ставив на підтвердження, саме якраз і регулюють це.</p>
<p>Тому, на мій погляд, цей законопроект повинен врегулювати ключове питання: що таке постійне користування, що таке приватна власність на землю, а що таке оренда і суборенда. Тому я наполягав на цьому виступі. І я хотів би, щоб всі свідомо голосували, коли розуміли, що, на жаль, гідра корупції в Аграрній академії…</p>
<p></p>
<p>ГОЛОВУЮЧИЙ. Дякую, Сергію Владиславовичу.</p>
<p>Будь ласка, Юлія Володимирівна Тимошенко, 10 хвилин. І після цього…</p>
<p>Юліє Володимирівно, з місця, якщо можна. Звідси? Добре. Олександре, дайте можливість Юлії Володимирівні. Ви постійте тут тоді.</p>
<p>10 хвилин, Юліє Володимирівно. Після цього голосуємо.</p>
<p></p>
<p>12:56:12</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина". Мова іде про законопроект, який зараз збираються проголосувати в цілому, це законопроект 7588. Перш за все я хочу говорити про цей законопроект не з парламентом, тому що в цьому немає ніякого сенсу. В цьому парламенті є сьогодні достатньо голосів для того, щоб в України забрати все що завгодно і віддати в корупційні руки. Цим займається цей парламент всі останні роки, включаючи роки війни.</p>
<p>Я зараз хочу звернутися до українців. І я зроблю все можливе, щоб всі ми інформаційними можливостями "Батьківщини" ми донесли зараз ту суть цього законопроекту 7588, яку хочуть прийняти зараз. У нас з вами після того, як прийнятий закон про розпродаж сільськогосподарської землі за обіцянкою вищих керівників держави залишилося менше одного мільйона гектарів землі в державній власності. Це найкращі землі України – сільськогосподарські. Це те найкраще, що у нас є з 42 мільйонів родючих земель, майже 1 мільйон гектарів, на яких держава може робити правильно селекційну роботу і працювати дійсно в науці аграрній, тому що Україна, яка має 42 мільйона гектарів землі, не може не вести аграрну науку.</p>
<p>Друге. Це землі золоті, які також знаходяться сьогодні в користуванні учбових закладів, які дають освіту нашим аграріям. Європейський Союз має спеціальну Конвенцію про те, що Європейський Союз не визнає дипломів, якщо аграрні студенти і аграрні вузи дають освіту студентам без наявності землі, на які вони можуть проходити практику. Так от, частина цієї державної землі, вона зараз у освіти. Частина землі, яку законопроект, який ви зараз хочете проголосувати, належить Збройним Силам України, де вирощують те, що необхідно для армії: овочі, все, що треба – забезпечити наших військових. Цей закон краде у армії ці землі. Безумовно, тому що в 5, 6 разів дорожче овочі треба закуповувати через корупційні моделі, а не вирощувати на землях Міністерства оборони. Зараз їх забирають.</p>
<p>Цим законом забирають також землі у наших військових, у наших героїв. Поясню чому. Тому що пунктом... підпунктом 5 пунктом 27 розділу Х цих "Перехідних положень" Земельного кодексу України забороняється, увага, безоплатна передача військовим сільськогосподарської землі. Скажіть, будь ласка, хто дає вам право у тих людей, які зараз захищають нашу землю, забирати навіть можливість безкоштовно цю землю отримувати для фермерського господарювання? Це те, що ви робите зараз.</p>
<p>Тобто цим законом останній мільйон гектарів землі державної, яка виконує найважливіші функції для нашої країни і в тому числі є недоторканним запасом для забезпечення продовольчої безпеки держави, ви забираєте і без будь-яких торгів, тендерів, аукціонів, чого завгодно на 50 років передаєте наближеним до влади структурам для того, щоб вони на корупційній основі, забираючи у студентів, у військових цю землю, щоб вони реально заробляли свої кримінальні гроші, кримінальні, тому що землю державну забираєте. От що ви робите цим законом.</p>
<p>Але цей закон я закликаю не розглядати окремо, цей закон треба розглядати в системі. Коли країну обманули і сказали, що голосують Закон про медичний канабіс, а насправді це не про медичний канабіс, а про те, щоб вирощувати без обмеження на території України наркотичну марихуану, переробляти, реалізовувати все це через приватні структури, то цей закон – це є комплекс, це друга складова, де мільйон гектарів забирають у наших дітей, які вчаться, у наших військових, у нашої науки. І практично я переконана, що через дуже просту корупційну процедуру в уряді ці землі потраплять для вирощування наркоти. От за що ви сьогодні будете голосувати. Чим прикривають це? Прикривають тим, що в академії наук корупція, в освітніх закладах корупція, в армії корупція і що всі ці землі. До речі, тут і землі пенітенціарної системи забирають, де для ув'язнених вирощують там якісь овочі, прикривають тим, що в усіх цих органах корупція, що Академія наук корупційно здає цю землю, освітні заклади там кудись не туди цю землю дають і так далі.</p>
<p>Дорогі друзі, це так само, як назвою "медичний канабіс" прикрили перетворення України в наркотичну плантацію всередині Європи. Так само зараз питаннями корупції прикривають відібрання останнього мільйона гектарів землі у держави.</p>
<p>А знаєте, що треба було би робити? Ви 4 роки при владі, на чолі з вашим Президентом, у мене до вас питання, за 4 роки, чому корупція в Академії наук України, чому корупція в освітніх закладах по використанню землі, чому корупція в армії по використанню цієї землі? Поясніть мені, будь ласка, якщо там корупція з землею, так треба ліквідовувати Академію наук, освіту, пенітенціарну систему, ліквідовувати армію для того, щоб землю вкрасти?</p>
<p>А коли говорять про корупцію в уряді, коли говорять про корупцію в Адміністрації Президента, в парламенті, треба розпускати ці органи, да? Тому що неможливо поборотися з корупцією?</p>
<p>Те саме ви робите зараз, тому що ви, ваша команда, за 4 роки розвели корупцію в Академії наук, треба забрати землю у науки? А не треба, можливо, реформувати цю роботу, переформатувати, зробити так, щоб наука була наукою, а не корупційним гніздом, під час вашої влади. І нормальна, абсолютно законно і не корумповано, на землях України, Академії наук розвивати науку, а не корупцію – це ваша відповідальність, ви довели до цього.</p>
<p>І тому я, безумовно, зараз звертаюся до кожного депутата, який зараз буде тиснути цю кнопку, ви вже багато прийняли рішень проти Держави Україна, зараз збираєтеся ще один приймати. Знаєте, як ловко в цьому законі це робиться? Так, як ви зробили з Енергоатомом, так, як ви зробили з НАК "Нафтогазом", з "Укроборонпромом", ви міняєте слово "державне підприємство" законом на акціонерне товариство і забираєте від держави її ресурси, а потім в тіньовій сфері ними розпоряджаєтесь. От, що ви робите. І це ваша відповідальність і ваша корупція. Ніхто з народу України не дав вам право законами міняти назву "державне підприємство" на "акціонерне товариство" і передавати на корупційній основі це в руки корупціонерам вашим корумпованим урядом.</p>
<p>І тому, цей закон позбавить право Україну вести аграрну науку, вести аграрну освіту, годувати армію, надати безкоштовні землі нашим воїнам, коли вони повернуться з фронту, з перемогою. Не можна буде навіть пенітенціарній системі вирощувати свої овочі, а головне, держава більше не буде впливати на свою продовольчу систему, продовольчий баланс і на те взагалі що вона у світі представляє з себе в аграрному глобальному розподілу праці.</p>
<p>Я хочу звернутися зараз до українців: знайте, війною тут прикривають мегакорупцію. Війною, тут в цьому парламенті, більшість прикриває відбор у держави Україна всіх ресурсів. Війною вони прикривають порушення всіх регламентних норм і вони руйнують парламентаризм, прикриваючись війною.</p>
<p>Я прошу кожного депутата, який зараз буде тиснути кнопку, не будьте учасниками цього злочину і не робіть з України маргінала, у якого не буде жодного ресурсу, щоби потім після перемоги піднімати Україну. Подумайте про тих хто віддає життя за Україну, а ви її здаєте і перепродаєте.</p>
<p>Слава Україні!</p>
<p></p>
<p>ГОЛОВУЮЧИЙ. Шановні колеги, ми завершили обговорення цього законопроекту. Поправок більше немає ні в кого. Переходимо до прийняття рішення.</p>
<p>Шановні друзі, я ставлю пропозицію, прийняти у повторному другому читанні та в цілому з необхідними техніко-юридичними поправками проект Закону про внесення змін до деяких законодавчих актів України щодо підвищення ефективності використання земель фізичними особами та суб'єктами державного сектору економіки (реєстраційний номер 7588). Готові голосувати? Я прошу народних депутатів голосувати.</p>
<p></p>
<p>13:07:36</p>
<p>За-258</p>
<p>Рішення прийнято. Закон прийнятий в цілому.</p>
<p>По фракціях покажіть, будь ласка.</p>
<p>Наступне питання, шановні колеги. Шановні народні депутати, 25 липня 2023 року до Верховної Ради України надійшла заява від народного депутата України Арістова Юрія Юрійовича про складення ним депутатських повноважень, відповідно до пункту 1 частини другої статті 81 Конституції України і тому ми переходимо до розгляду законопроекту 9530.</p>
<p>Комітет з питань Регламенту, депутатської етики та організації роботи Верховної Ради України розглянув зазначену заяву. З цього приводу у Верховній Раді України зареєстровано відповідний проект Постанови за реєстраційним номером 9530.</p>
<p>Я ставлю на голосування пропозицію про обговорення за скороченою процедурою цього питання. Прошу голосувати.</p>
<p></p>
<p>13:08:44</p>
<p>За-284</p>
<p>Рішення прийнято.</p>
<p>Шановні колеги, одразу: два – за, два – проти? Чи можемо голосувати? Можемо голосувати, да?</p>
<p>Шановні колеги, тоді переходимо до прийняття рішення. Відповідно до пункту 1 частини другої та...</p>
<p></p>
<p>ГЕРАЩЕНКО І.В. <i>(Не чути) </i></p>
<p></p>
<p>ГОЛОВУЮЧИЙ. Так я ж три рази запитав, Ірина Володимирівна.</p>
<p>Тоді запишіться: два – за, два – проти.</p>
<p>Я тричі запитав. Є така штучка – навушник, там краще чути, якщо її вдягнути на вухо.</p>
<p>Будь ласка, запишіться: два – за, два – проти.</p>
<p>Будь ласка, Софія Романівна Федина, фракція "Європейська Солідарність".</p>
<p></p>
<p>13:09:43</p>
<p>ФЕДИНА С.Р.</p>
<p>Прошу передати слово моїй колезі Ірині Геращенко.</p>
<p></p>
<p>13:09:55</p>
<p>ГЕРАЩЕНКО І.В.</p>
<p>Шановні українці, ну з цим депутатом все зрозуміло. Наша фракція підтримає позбавлення його депутатського мандату, але треба говорити ширше про проблеми. Рівно 4 роки тому відбулись вибори до Верховної Ради України і вперше в українській історії всю владу віддали монобільшості, зосередили всю повноту влади в одних руках, які обіцяли, що прийдуть нові обличчя, з новими політичними правилами, з новою політичною культурою. І що ми бачимо насправді? Людина, яка очолювала ключовий в парламенті бюджетний комітет, всі ці 4 роки мовчазно спостерігала за бюджетом розкрадання на "Велике будівництво" замість того, щоб готуватись до війни. Ну а сьогодні ми бачимо, що в той час, коли депутаткам навіть сільрад, райрад через те, що, знову-таки, нові обличчя зловживали своїм правом виїзду за кордон, заборонили виїзд навіть з волонтерською місією за кордон. Комусь це дозволено.</p>
<p>І тому сьогодні ми хочемо говорити про правила. Чому ці півтора роки Порошенку забороняли виїзд в офіційній делегації на Парламентську Асамблею НАТО. Можливо, тому, що рік тому не хотіли іти в НАТО і потрібно було ліквідувати, знаєте, в делегації тих, хто відстоює НАТО. Чому сьогодні в делегації офіційні в Парламентській Асамблеї Ради Європи представнику нашої фракції Олексію Гончаренку не давали виїзду в офіційні відрядження, коли в Раді Європи обговорювали майбутні вибори в умовах війни? А в цей час ті, хто має мандат не "Європейської Солідарності", такі правила мають. Тому, колеги, ми маємо повернутись до суб’єктності парламенту і виступати проти будь-яких антиконституційних норм, які сьогодні жінок, депутаток сільських рад, за кордон не випускають, а в той час, хто зловживає мандатом депутата, мають його позбутися. Це правда. Дякую.</p>
<p></p>
<p>ГОЛОВУЮЧИЙ. Будь ласка, Дирдін Максим Євгенович, фракція "Слуга народу".</p>
<p></p>
<p>13:11:57</p>
<p>ДИРДІН М.Є.</p>
<p>Прошу слово передати Максиму Бужанському.</p>
<p></p>
<p>ГОЛОВУЮЧИЙ. Будь ласка, Максиме Аркадійовичу.</p>
<p></p>
<p>13:12:08</p>
<p>БУЖАНСЬКИЙ М.А.</p>
<p>Є така українська традиція: відпочиваєш на Мальдівах - втрачаєш усе, втрачаєш владу. Тому в даному випадку якщо народний депутат не хоче бути народним депутатом України, а хоче бути народним депутатом Мальдів, голосуємо "за". Надамо таку можливість.</p>
<p></p>
<p>ГОЛОВУЮЧИЙ. Шановні колеги! Завершили всі.</p>
<p>Переходимо до прийняття рішення. Обговорення питання завершено. І тому відповідно до пункту 1 частини другої та частини четвертої статті 81 Конституції України ставлю на голосування для прийняття в цілому проект Постанови (реєстраційний номер 9530) про дострокове припинення повноважень народного депутата України Арістова Юрія Юрійовича. Прошу народних депутатів голосувати.</p>
<p></p>
<p>13:13:23</p>
<p>За-320</p>
<p>Рішення прийнято.</p>
<p>Дякую, колеги. Йдемо далі.</p>
<p>Шановні колеги! Наступне питання. Відповідно до пункту 12 частини першої статті 85 Конституції України до повноважень Верховної Ради України належить звільнення з посад членів Кабінету Міністрів України.</p>
<p>21 липня 2023 року згідно з частиною першою статті 18 Закону України "Про Кабінет Міністрів України" Ткаченко Олександр Владиславович подав до Верховної Ради України заяву з проханням звільнити його з посади Міністра культури та інформаційної політики України.</p>
<p>Згідно з частиною четвертою статті 20 Регламенту Верховної Ради України питання включається до порядку денного сесії позачергово, без голосування.</p>
<p>Шановні колеги! Я вношу пропозицію розглянути це питання за скороченою процедурою. Прошу голосувати.</p>
<p></p>
<p>13:14:27</p>
<p>За-258</p>
<p>Рішення прийнято.</p>
<p>Шановні колеги, переходимо до розгляду питання. Ми домовилися, що Олександр Владиславович Ткаченко – 2 хвилини, потім від комітету – 2 хвилини, потім два – за, два – проти, голосуємо.</p>
<p>Будь ласка, слово надається Олександру Владиславовичу. Будь ласка. Міністр культури та інформаційної політики України Олександр Владиславович Ткаченко. Дві хвилини.</p>
<p></p>
<p>13:14:58</p>
<p>ТКАЧЕНКО О.В.</p>
<p>Доброго дня, колеги! Щиро радий вас тут бачити. Попросив секретаріат відправити вам на емейли свій звіт, а також бачення трансформації культури до 2033 року, тому не буду вас затримувати.</p>
<p>Хочу сказати три речі важливі. Перша про культуру. Безперечно, найпростіше сказати, як кажуть деякі колеги, що на культуру під час війни кошти не потрібні. Але тоді питання: ми воюємо за культуру, ми її захищаємо чи ні? Тому важлива і культура, і дрони, тому що культура – це те, що нас об'єднує, культура – це про нашу ідентичність. <i>(Оплески)</i></p>
<p>І так само важливі культурні проекти. Дуже прошу вас в подальшому їх підтримувати. За час війни тисячі виступів наших культурних діячів, сотні виставок. І я вважаю, що потрібно і під час війни, і саме під час війни, продовжувати будувати і музеї, і знімати кіно, і творити в широкому сенсі цього слова. <i>(Оплески)</i> Бо фінансування культури – це про людей в першу чергу і про наші таланти, про робочі місця і про нашу економіку.</p>
<p>Мені боляче, коли в один рядок ставлять безглуздість витрат на барабани, сковорідки, бруківку та музеї, монументи, інформаційну війну, книги, кіно, театри, креативні індустрії.</p>
<p>І друге, про що хотів сказати, культуру діалогу. Не культуру хейту. Культура хейту, яку багато хто освоїв, нас роз'єднує. А вирішувати проблеми треба разом.</p>
<p>І третє. Хотів подякувати силам оброни країни, Верховній Раді, нашому комітету, Президенту, уряду і, головне, хотів подякувати тим сотням і тисячам людей зі сфери культури і медіа, з якими я познайомився за цей час. Бережіть їх, бо вони тримають культурний та інформаційний щит.</p>
<p><i>(Оплески)</i></p>
<p></p>
<p>ГОЛОВУЮЧИЙ. Дякуємо, Олександр Владиславович. Дякуємо. Дякую, Олександр Владиславович.</p>
<p>Шановні народні депутати, до слова для доповіді запрошується заступник голови Комітету Верховної Ради України з питань гуманітарної та інформаційної політики Євгенія Михайлівна Кравчук.</p>
<p>Будь ласка, Євгенія Михайлівна. Після цього два – за, два – проти, приймаємо рішення.</p>
<p></p>
<p>13:17:24</p>
<p>КРАВЧУК Є.М.</p>
<p>Колеги, 26 липня 2023 року Комітет з питань гуманітарної та інформаційної політики розглянув заяву Ткаченка Олександра Владиславовича про відставку з посади міністра культури та інформаційної політики. На засіданні ми заслухали детальний звіт міністра, він також вам надісланий на емейл.</p>
<p>І згадали за цей час роботи. Це 3 роки. Це і час ковіду, і час повномасштабного вторгнення. І є, що згадати хорошого. Був прийнятий нами Закон про підтримку культури, креативних індустрій під час пандемії, пільговий 7-відсотковий культурний ПДВ. Ми повернули Лавру, ми створили разом Центр протидії дезінформації та проект з медіаграмотності "Фільтр". Згадайте еПідтримку: на першому місці були книги, кінотеатри і театри. Це те, що обирали українці. Проект Президента "Велика реставрація". Я дуже сподіваюся, що після перемоги ми до нього повернемося. Це Інститут книги, Український культурний фонд, Інститут пам'яті і багато інших інституцій і митців, які працювали і будуть працювати.</p>
<p>Це зусилля на міжнародному фронті. Це співпраця з ЮНЕСКО, і тут її треба дотискати і продовжувати. І буде створений фонд із донорських коштів, який буде фінансувати в тому числі сферу відновлення спадщини.</p>
<p>За результатами обговорення комітет більшістю голосів не підтримав заяву і рекомендував парламенту визначитися щодо заяви Олександра Владиславовича Ткаченка шляхом голосування на пленарному засіданні Верховної Ради України.</p>
<p>Я хочу додати, що, звичайно, буде достатньо голосів за цю відставку. Я також буду голосувати "за". Міністр завершує свою каденцію. Ми хочемо подякувати міністру за його роботу. <i>(Оплески)</i></p>
<p>І насамкінець. Якщо хтось вважає, що культура неважлива, подивіться, що роблять росіяни, коли заходять і окуповують, викидають український прапор, викидають українську книжку, руйнують українські пам'ятки.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, шановні народні депутати, переходимо, прошу депутатські фракції та групи записатися на виступи: два - за, два - проти. Прошу записатись.</p>
<p>Будь ласка, слово надається Осадчуку Андрію Петровичу, фракція "Голос".</p>
<p></p>
<p>13:20:13</p>
<p>ОСАДЧУК А.П. Будь ласка, передайте слово Роману Лозинському.</p>
<p></p>
<p>ГОЛОВУЮЧИЙ. Роман Михайлович Лозинський, будь ласка.</p>
<p></p>
<p>13:20:22</p>
<p>ЛОЗИНСЬКИЙ Р.М.</p>
<p>Шановні колеги, я би хотів в цьому виступі нагадати всім народним депутатам, присутнім в цьому залі, що уряд, міністр є підзвітними Верховній Раді України. На превеликий жаль, майже жоден із відставлених нами міністрів не звітував. На превеликий жаль, майже кожен міністр навіть не прийшов в цю залу.</p>
<p>Я хочу сьогодні подякувати за те, що в цьому залі присутній міністр, щодо відставки якого ми зараз голосуємо. Але ми не почули в виступі звіт. Так, є комітет, так, є розісланий звіт. Але саме це має обговорюватися в залі. Конкретика, що зроблено, що має бути зроблено, що має далі продовжуватися. Тому що не все, що було зроблено, зроблено погано. І деякі речі потрібно далі доопрацьовувати і напрацьовувати. І саме це інституційна пам'ять. Саме це наша відповідальність як парламенту: не просто призначити і відставити, не просто критикувати чи дякувати, а аналізувати, контролювати. І звісно, що головна відповідальність профільного комітету, але не лише його, але і сесійної зали.</p>
<p>Тому, шановні колеги, я хочу всім нагадати, що у нас зареєстрований законопроект 3195, в першому читанні проголосований в 2020 році. До другого читання його ніяк не можуть внести в порядок денний на розгляд. Це законопроект, який зобов'язує, зобов'язує і регламентує звіт кожного міністра під час відставки, тому що Верховна Рада не може просто сказати: на вихід чи на вхід. Верховна Рада не може прости сказати: дякую чи пішов звідси геть. Верховна Рада відповідальна за контроль. Верховна Рада відповідальна за діяльність тих, кого призначають і тих, кого відставляють. Тому давайте ми повернемося до цього законопроекту 3195. Давайте ми регламентуємо чіткий звіт по суті, а не виступи про подобається чи не подобається. Це відповідальність парламенту, щоб не було далі таких помилок як з багатьма…</p>
<p></p>
<p>ГОЛОВУЮЧИЙ. Будь ласка, Бакумов Олександр Сергійович, "Слуга народу".</p>
<p></p>
<p>13:22:30</p>
<p>БАКУМОВ О.С.</p>
<p>Прошу передати слово Микиті Потураєву, будь ласка.</p>
<p></p>
<p>ГОЛОВУЮЧИЙ. Микита Русланович Потураєв, будь ласка.</p>
<p></p>
<p>13:22:44</p>
<p>ПОТУРАЄВ М.Р.</p>
<p>Шановні колеги, я прошу, щоб ви мене уважно послухали. Я, по-перше, хочу подякувати членам нашого комітету, бо при розгляді питання про відставку міністра культури та інформаційної політики у нас була абсолютно спокійна, неполітизована, професійна дискусія.</p>
<p>Представники однієї з опозиційних сил висували свої питання, претензії, мали на це повне право. Але якби ми підтримали відставку на комітеті – це означало би, що ми погодилися би з тим, що телемарафон під час війни непотрібний, а ми вважаємо, що потрібний. Ми погодилися би з тим, що розходи на підтримку українського кіно, кіновиробництва, не серіалів, не якихось там олігархічних каналів, а саме кіновиробництва в цілому непотрібні, а ми вважаємо, що потрібні. Ми погодилися би з тиском людей, я не можу навіть назвати там громадське суспільство, які кажуть, що ні, не треба фінансувати музеї, а ми вважаємо, що треба. Ми погодилися би з тим, що ні, не треба фінансувати українську книжку, а ми вважаємо, що треба. Ні, не треба фінансувати українську культуру, а ми вважаємо, що треба. І тому ми голосували проти.</p>
<p>Але зараз я закликаю вас, колеги, все ж таки, хай би які у вас були настрої, підтримати заяву міністра культури та інформаційної політики і дати йому можливість проявити себе в інших проектах культури.</p>
<p>Я розумію, що після певних опозиційних виступів у вас взагалі може відпасти це бажання. Я знаю, що в багатьох з вас і зараз немає бажання голосувати за цю відставку і воно може тільки підсилитися. Але все ж таки прошу проявити політичну мудрість, зваженість і дати можливість Олександру Владиславовичу Ткаченку реалізувати себе на новому поприщі і, звичайно, подякувати йому, як я дякую зараз вам.</p>
<p></p>
<p>ГОЛОВУЮЧИЙ. Слово надається Тарасу Івановичу Батенку, група партії "За майбутнє". Будь ласка.</p>
<p></p>
<p>13:24:50</p>
<p>БАТЕНКО Т.І.</p>
<p>Прошу передати слово Ірині Констанкевич.</p>
<p></p>
<p>ГОЛОВУЮЧИЙ. Ірино Мирославівно, будь ласка.</p>
<p></p>
<p>13:24:59</p>
<p>КОНСТАНКЕВИЧ І.М.</p>
<p>Шановне товариство, шановні народні депутати! Я хочу подякувати теж міністрові Ткаченку, що його заява спонукає нас сьогодні до розмови про культуру. Ми вже давно не говорили про культуру і про культуру в час війни. Це вкрай важлива розмова. І я сподіваюся, що ми змушені будемо про це говорити, тому що це розмова про наші горизонти, про наші перспективи і про майбутнє, це про те, за що ми боремося, це про те, чому ми відстоюємо Україну. І я хочу подякувати міністрові за те, що за цих три роки ми не втратили те, що ми насправді називаємо гуманітарною аурою України.</p>
<p>Я невипадково сьогодні з портретом Лесі Українки, тому що за роки нашої незалежності ми спромоглися на великий подвиг, ми здійснили повне видання 14-томника Лесі Українки. Це вперше за роки існування України. І багато інших важливих справ було зроблено за цей час.</p>
<p>І, можливо, справді треба було підготувати сьогодні повний звіт, і не на 10 хвилин, а на більше часу, для того, щоб зрозуміти, яка система координат української культури і що робить її рівновеликою у світі. Це ще один важливий аспект, що було зроблено, точніше почата робота, це міжнародний вимір української культури. І нам потрібно напрацьовувати не лише тільки над культурою в межах України, але нам потрібно дбати про представлення, про візію України у світі. А цього ми, на жаль, не робимо.</p>
<p>Тому в контексті майбутнього бюджетного року я закликаю збільшити фінансування на культуру, адже воно є мізерним. Ми фінансуємо багато інших галузей гуманітарної сфери у кілька разів, аніж культуру. Пам'ятаймо, що культура – це наш...</p>
<p></p>
<p>ГОЛОВУЮЧИЙ. Будь ласка, Южаніна Ніна Петрівна, фракція "Європейська Солідарність".</p>
<p></p>
<p>13:27:08</p>
<p>ЮЖАНІНА Н.П.</p>
<p>Прошу передати слово Княжицькому.</p>
<p></p>
<p>ГОЛОВУЮЧИЙ. Княжицький Микола Леонідович.</p>
<p></p>
<p>13:27:15</p>
<p>КНЯЖИЦЬКИЙ М.Л.</p>
<p>Ви мені вибачте, але я от не знаю, за що мені дякувати пану міністру. Може, за закриті незалежні телевізійні канали. Може, за Телемарафон, який промиває мізки населенню. В принципі, я б, може, і подякував, хоча я розумію, що це не він, він гвинтик в цій системі, де він слухняно виконує вказівки по фактично знищенню культурної сфери. Так, пан міністр каже, що культура – це кіно, але розуміння моє про культуру – це Сенцов, який воює на фронті, а розуміння пана міністра – це серіал про "паровоза". Тому на цю культуру у нас абсолютно різне бачення.</p>
<p>Ви знаєте, мама моя кравцює в школі, в бібліотеці, і зараз займається тим, що списує російські книжки, перекладені чи видані російською мовою. І бібліотека стане порожньою, тому що українських книжок там немає, бо грошей на це ніхто не збирається виділяти.</p>
<p>Я приходжу в цей зал і дивлюся порядок денний. І дивлюся, коли ж там з'являться закони про заборону діяльності російської церкви в Україні. Але вони там не з'являються. Записали назавтра в кінці щоб не проголосувати.</p>
<p>Так, це велике досягнення, що ми помолилися за Мазепу в святій українській лаврі вперше за 30 років. Але хіба може зараз під час повномасштабного вторгнення ця "п'ята колона", ця секта далі працювати в Україні і брати зброю проти українських бійців чи відповідальність за пана міністра і його теж. Очевидно, не лише його, а всіх вас, хто становить більшість і хто не виносить ці всі питання в зал.</p>
<p>Ми можемо говорити про Держкіно, яке так несправедливо вивели з підпорядкування міністерства, і в цьому міністр був правий – Держкіно не працює. Все, що воно робить, це поборює незалежний Центр Довженка. Фактично всі досягнення, які були в культурі від 2014 по 2019 роки не розвиваються, майже все знищено. Маленька частинка залишилася. Може, за це подякувати? Але я не знаю, чи дякувати пану міністру чи громадянському суспільству, яке...</p>
<p></p>
<p>ГОЛОВУЮЧИЙ. Шановні колеги... "Батьківщина" ще, да? Одна хвилина. Хто буде? Кучеренко, да? Олексій Юрійович Кучеренко, будь ласка.</p>
<p></p>
<p>13:29:37</p>
<p>КУЧЕРЕНКО О.Ю.</p>
<p>Олексій Кучеренко, фракція "Батьківщина". Шановні, питання непросто. Шановні колеги, непросте питання. По-перше, про культуру тут, дійсно, окрема дискусія, що є культура. Серіали про Поворознюків? Ну, це точно не культура, всі це розуміють. Питання музею? На превеликий жаль, хочу сказати, що якщо у вас вдома тече труба, діряві вікна, борги величезні за тепло, старий котел, немає дороги, будинок закладений, ви воюєте з сусідами, в цій ситуації ви витрачаєте шалені кошти на меморіал своїх предків? Ну, вибачте, тут дуже дискусійне питання. Тут питання взагалі ефективності використання бюджетних коштів.</p>
<p>І я дуже стисло хочу сказати, у мене не стільки питання до міністра поки що, скільки до бюджетного комітету, до міністра фінансів, до усіх нас. Це ж ми з вами виділяли 574 мільйони гривень з бюджету, а потім в результаті знайшли крайнього. Тому системна проблема...</p>
<p></p>
<p>ГОЛОВУЮЧИЙ. Шановні колеги, обговорення питання завершено, переходимо до прийняття рішення. Відповідно до пункту 12 частини першої статті 85 Конституції України, частини першої статті 18 Закону України "Про Кабінет Міністрів України" ставлю на голосування питання про звільнення Ткаченка Олександра Владиславовича з посади Міністра культури та інформаційної політики України за поданою ним заявою про звільнення. Прошу народних депутатів голосувати.</p>
<p></p>
<p>13:31:27</p>
<p>За-321</p>
<p>Рішення прийнято.</p>
<p>Я прошу профільний комітет разом з Апаратом оформити постанову за наслідком прийняття нами рішення.</p>
<p>По фракціях покажіть, будь ласка. Дякую, колеги. Дякую, Олександр Владиславович.</p>
<p>Ідемо далі, шановні колеги.</p>
<p>Наступне питання проект Закону про затвердження Указу Президента України "Про продовження строку дії воєнного стану в Україні" (реєстраційний номер 9532).</p>
<p>Шановні колеги, ми можемо без обговорення це проголосувати? Тому, давайте, я ставлю пропозицію прийняти в цілому. Ірина Володимирівна! Добре тоді, якщо з обговоренням, то тоді будемо йти по програмі.</p>
<p>Шановні народні депутати, відповідно до пункту 31 частини першої статті 85 Конституції України до повноважень Верховної Ради України належить затвердження Указу Президента "Про введення воєнного стану в Україні".</p>
<p>Згідно із пунктом 31 частини першої статті 85, пунктом 20 частини першої статті 106 Конституції України, статті 5 Закону України "Про правовий режим воєнного" стану, Президент України вніс на розгляд Верховної Ради України проект Закону України (реєстраційний номер 9532) про затвердження Указу Президента "Про продовження строку дії воєнного стану в Україні", відповідні матеріали вам було надано.</p>
<p>Відповідно до статті 189 Регламенту Верховної Ради України питання розглядається Верховною Радою без голосування щодо включення його до порядку денного, за процедурою першого читання та прийняття закону в цілому.</p>
<p>На Погоджувальній раді депутатських фракцій і груп ми домовилися розглянути це питання без обговорення, але вже з обговоренням, тому переходимо до прийняття рішення. Перепрошую, тоді давайте, переходимо до того, щоб розглянути це питання за скороченою процедурою. Прошу проголосувати.</p>
<p></p>
<p>13:33:26</p>
<p>За-298</p>
<p>Рішення прийнято.</p>
<p>Прошу записатися: два – за, два – проти, ті фракції, які хочуть виступити.</p>
<p>Федина Софія Романівна фракція "Європейська солідарність", будь ласка.</p>
<p></p>
<p>13:33:57</p>
<p>ФЕДИНА С.Р.</p>
<p>Прошу передати слово моїй колезі Ірині Фріз.</p>
<p></p>
<p>ГОЛОВУЮЧИЙ. Будь ласка, Ірина Фріз.</p>
<p></p>
<p>13:34:11</p>
<p>ФРІЗ І.В.</p>
<p>Шановні колеги, десятий рік триває війна, саме 10-й рік. І я впевнена, що після широкомасштабного вторгнення 24 лютого 2022 року ні в кого в цій залі немає жодних сумнівів до того, що крапка в цій війні має поставлена бути одна. І ця крапка називається перемога України.</p>
<p>Але разом з тим, бойовий дух і мотивація врятували тоді Київ від оточення. Врятували більшу частину наших територій, які звільняються сьогодні завдяки Збройним Силам України. Ми маємо з вами невтомно щодня дякувати нашим Збройним Силам України, які демонструють неймовірний дух і неймовірну силу і відвагу.</p>
<p>А що ми маємо зараз по факту? З одного боку – це відданість присязі наших Збройних Сил України, це відповідальність перед майбутніми поколіннями наших Збройних Сил України, це відданість державі Україна. Яка протистоїть безвідповідальності, безпорадності, бездієвості Міністерства оборони, в якого спочатку 33 мільярди миші з'їли на контракти за бойові комплекти, які досі не отримані, а з іншого боку ми маємо з вами ситуацію, коли закуповуються неякісні турнікети, неякісні медичні аптечки, які коштують життя нашим захисникам і захисницям. Ми маємо навести лад в цьому.</p>
<p>І так, "Європейська солідарність" буде підтримати цей проект Постанови, тому що вважаємо, що наша перемога має бути понад усе. Але наша відповідальність перед нашими захисниками вартує набагато більше ніж просто тицяння на кнопки.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Рущишин Ярослав Іванович, фракція "Голос".</p>
<p></p>
<p>13:35:52</p>
<p>РУЩИШИН Я.І.</p>
<p>Прошу Соломії Бобровській, слово передати.</p>
<p></p>
<p>ГОЛОВУЮЧИЙ. Будь ласка, Соломія Анатоліївна Бобровська.</p>
<p></p>
<p>13:36:03</p>
<p>БОБРОВСЬКА С.А.</p>
<p>Соломія Бобровська, фракція "Голос". Ви знаєте, колеги, я не знаю, як там крім Мальдів наскільки ви їздите по території України, починаючи від Сумщини, Чернігівщини, Харківщини, Херсонщини, Одещини і Закарпаття, в тому числі, наскільки різна динаміка в країні, як вона живе по-різному буквально по-різному. Починаючи від дерибанів місцевих бюджетів, куди йдуть ці бюджети? Мені дуже прикро, що в більшості ці бюджети місцеві, які сьогодні отримують ПДФО саме від військових частин, витрачають кошти на бруківку, в листопаді-грудні місяці макарони за 170 гривень для шкіл і так далі, так далі.</p>
<p>І хотіла би попросити кожного, хто представляє сьогодні мажоритарні свої райони, запропонувати вашим органам місцевого самоврядування підтримати закупівлю, зокрема, дронів для тих військових частин, які це потребують, в обмін на кошти, мільйони коштів, які ідуть у ті місцеві бюджети.</p>
<p>Але я би хотіла сказати інше, звернути увагу на, в принципі, роботу територіальних центрів комплектації, військкоматів так званих, це обличчя, це, власне, вхід в Збройні Сили, в Сили оборони. І ті форми і методи, починаючи від корупції, і це неймовірно, що Борисова взяли таки в Києві, а не десь на Мальдівах і це нарешті сталося. Більше 20 підозр сьогодні вже є представникам ТЦК. Більше того, якщо ви відкриєте зараз новини – ви побачите як рівненський обласний воєнком б'є битою свого підлеглого, там п'ятихвилинне відео як він знущається, що відбувається. Так от, я звертаюся до Міністерства оборони: розробити, і до нашого комітету, зокрема, реформу повністю ТЦК, яка змінить не лише назву, але по своїй суті форму, починаючи з виведення з-під підпорядкування сухопутних військ, закінчуючи дискусією: чи потрібні вони в принципі під керівництвом Генерального штабу, а, може, це можуть виконувати інші люди чи в тому числі цивільні, чи поранені, чи жінки, щоб змінити нарешті підхід цього варварства, дикунства, потоку корупції і просто сорому, про який знає країна, на весь світ.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Шуфрич Нестор Іванович, група "Платформа за життя і мир".</p>
<p></p>
<p>13:38:12</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Прошу передати слово поважному колезі Папієву Михайлу.</p>
<p>Дякую.</p>
<p></p>
<p>ГОЛОВУЮЧИЙ. Михайло Михайлович Папієв, будь ласка.</p>
<p></p>
<p>13:38:32</p>
<p>ПАПІЄВ М.М. Дякую.</p>
<p>Шановні народні депутати України, шановні колеги! На нашому розгляді зараз є проект Закону про затвердження Указу Президента України про продовження дії воєнного стану. І обговорюючи це питання, по-перше, я кажу, що наша група буде підтримувати цей проект закону і пропонує голосувати його і за основу, і в цілому одночасно.</p>
<p>В той же час нам необхідно сьогодні звернути увагу всіх народних депутатів України на те, що наш головний внесок в перемогу України над Росією полягає в тому, щоби ми тут приймали в пергу чергу ті законопроекти, які стосуються і імплементації законів, які наближають вступ України до Європейського Союзу і ті, які затверджують якраз підвищення стандартів Збройних Сил України до стандартів НАТО. Оце наш пріоритет. І тому виникає в нас питання саме по графіку роботи Верховної Ради України і ми пропонуємо, щоб народні депутати України і Верховна Рада України ну більш якось щільно збирались тут і обговорювали питання і приймали ті закони України, які потребують цього. В першу чергу, дивіться, нам необхідно сьогодні реформувати соціальну сферу з тим, щоб наблизити до стандартів Європейського Союзу, до ратифікованих Україною Європейської соціальної хартії і інших законів України. Я тут вдячний Галині Миколаївні, ми зараз дуже плідно працюємо з цього питання. Зараз треба передати адміністрування єдиного соціального внеску Пенсійному фонду, нам необхідно зараз створити єдиний фонд соціального страхування, який би опікувався цим, зменшити адміністрування і щоб люди не бігали з заявами по чиновниках, щоб це в автоматизованому режимі все робилось. Надалі нам необхідно створити тут всі умови для того, щоб повертались українці, які змушені були виїхати за межі України, щоб вони мали тут відповідне, достойне місце роботи з гідною оплатою праці і з гідним навчанням дітей.</p>
<p>Тобто є багато роботи, які ми закликаємо робити. І ми ....</p>
<p></p>
<p>ГОЛОВУЮЧИЙ. Будь ласка, Веніславському передає Бужанський. Правильно? Будь ласка, Веніславський Федір Володимирович.</p>
<p></p>
<p>13:40:47</p>
<p>ВЕНІСЛАВСЬКИЙ Ф.В.</p>
<p>Шановний пане Голово, шановні колеги. На превеликий жаль, війна, яка розпочалась 24 лютого минулого року, триває вже 1 рік і 5 місяців. На превеликий жаль, ця війна триває тому, що деякі політики, в тому числі представлені в цьому залі, робили багато того, щоб нашу оборону суттєво послабити. Я хочу нагадати, що дуже багато політиків, які присутні в цьому залі, робили все можливе, щоб ті літаки, які сьогодні пускають ракети по українській території, потрапили до рук нашого нинішнього ворога. Я нагадую всім, що сьогодні багато політиків, які говорять про необхідність консолідації зусиль, робили все, щоб наша оборона була послаблена і навіть після початку війни 2014 року, станом до 2019 року багато зразків озброєння були знищені завдяки послідовній позиції агентів Кремля. Тому, безперечно, те, що ми сьогодні маємо підтримати правовий режим воєнного стану, продовжити його ще на 90 днів, це завдяки нашій консолідованій позиції на чолі з Президентом, який робить все можливе для того, щоб наша країна здобула нарешті ту незалежність і поборола того ворога, який на нас нападає.</p>
<p>Тому я закликаю всіх підтримати рішення Президента і проголосувати за продовження правового режиму воєнного стану.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, ще, будь ласка, Крулько Іван Іванович - 1 хвилина. І голосуємо, шановні колеги.</p>
<p></p>
<p>13:42:30</p>
<p>КРУЛЬКО І.І.</p>
<p>Іван Крулько, фракція "Батьківщина". Безумовно, фракція "Батьківщина", як і в перший день, коли розпочалось повномасштабне вторгнення Росії в Україну, підтримала введення воєнного стану, так само одноголосно і зараз буде голосувати. Але війна в Україні триває з 2014 року. З того моменту триває війна. І ми повинні розуміти, що тоді гинули вже українські військові, наші захисники. Ми продовжимо, безумовно, воєнний стан, ми віримо в Перемогу, ми молимося за кожного українського воїна, який захищає нашу державу.</p>
<p>І я би хотів, щоб ми зараз, сьогодні, подякували кожному українському воїну, кожному добровольцю, кожному тому, який сьогодні стоїть на передовій і дає нам можливість працювати в цьому залі і працювати Україні. Давайте помолимося за тих, кого немає. І давайте подякуємо тим, хто є живі. Повертайтеся із щитом, а не на щиті. І нехай Україна переможе. Слава Україні!</p>
<p></p>
<p>ГОЛОВУЮЧИЙ. Шановні народні депутати України! Відповідно до пункту 31 частини першої статті 85 Конституції України, статей 189, 190 Регламенту Верховної Ради України, статті 5 Закону України "Про правовий режим воєнного стану" ставлю на голосування для прийняття в цілому з необхідними техніко-юридичними поправками проект Закону України (реєстраційний номер 9532) про затвердження Указу Президента України "Про продовження строку дії воєнного стану в Україні".</p>
<p>Я прошу народних депутатів голосувати.</p>
<p></p>
<p>13:44:27</p>
<p>За-347</p>
<p>Рішення прийнято. Покажіть по фракціях. Прекрасно. Чудова єдність.</p>
<p>Шановні колеги, шановні народні депутати, наступне питання 9533. Це проект Закону про затвердження Указу Президента України "Про продовження строку проведення загальної мобілізації". Шановні народні депутати, відповідно до пункту 31 частини першої статті 85 Конституції України до повноважень Верховної Ради України належить затвердження Указу Президента про загальну мобілізацію.</p>
<p>Згідно із пунктом 31 частини першої статті 85, пунктом 20 частини першої статті 106 Конституції України, Законом України "Про мобілізаційну підготовку та мобілізацію" Президент України вніс на розгляд Верховної Ради України проект Закону України реєстраційний номер 9533 про затвердження Указу Президента України "Про продовження строку проведення загальної мобілізації". Відповідні матеріали вам було надано.</p>
<p>Відповідно до статті 189 Регламенту Верховної Ради України питання розглядається Верховною Радою без голосування щодо включення його до порядку денного за процедурою першого читання та прийняття закону в цілому.</p>
<p>Шановні колеги, можемо без… Тоді прошу проголосувати за скорочену процедуру розгляду цього питання.</p>
<p></p>
<p>13:45:55</p>
<p>За-297</p>
<p>Рішення прийнято.</p>
<p>Шановні колеги, я прошу записатися: два – за, два – проти. А поки ви записуєтесь, давайте я запрошу все-таки Представника Президента України у Верховній Раді України Веніславського Федора Володимировича щодо короткої доповіді щодо цього закону. Будь ласка.</p>
<p></p>
<p>13:46:27</p>
<p>ВЕНІСЛАВСЬКИЙ Ф.В.</p>
<p>Шановний пане Голово, шановні колеги! Президент України у повній відповідності до своїх конституційних повноважень вніс на розгляд Верховної Ради України проект Закону про затвердження Указу Президента "Про проведення загальної мобілізації". Перший Указ Президента "Про проведення загальної мобілізації" був нами з вами в цій залі затверджений 24 лютого минулого року, коли розпочалася широкомасштабна війна. Сьогодні ми вкотре маємо, на превеликий жаль, продовжувати мобілізацію, тому що війна не завершилася і ворог, на превеликий жаль, все ще перебуває на тимчасово окупованих територіях України.</p>
<p>Тому я закликаю від імені Президента всіх підтримати Указ Президента про оголошення загальної мобілізації, продовження загальної мобілізації, і підтримати закон, внесений Президентом, на затвердження цього указу.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, Федір Володимирович.</p>
<p>Шановні колеги, записалися двоє. Це Федина Софія Романівна. Будь ласка. Фракція "Європейська солідарність". І після цього ще "Слуга народу", і голосуємо.</p>
<p>Софія Романівна, будь ласка.</p>
<p></p>
<p>13:47:23</p>
<p>ФЕДИНА С.Р.</p>
<p>Зараз ми маємо продовжити мобілізацію для українців. Але, поза всіма факторами, не тільки московська агресія винна в тому, що ми зараз маємо шукати тих, хто буде боронити державу. А однією з перших причин цьому всьому є те, що, я так розумію, що моновладі досі не дійшло, що війна триває з лютого 2014 року. І я зараз вимагаю вибачення усієї моновлади перед родинами загиблих, постраждалих, внутрішньо переміщених осіб з 2014-го по 2022 рік, яких ви не хочете ані бачити, і не знати. Бо ви всі заглядали в очі Путіну і розказували, які будуть у травні шашлики.</p>
<p>Другий момент. Допоки у нас сидить п'ята опезежешна колона в залі, про які нормальні результати ми можемо говорити? Зливають все, що можна зливати. Яка тут мотивація для наших бійців? Але ж ні, ОПЗЖ зараз гарно підголосовує моновладі і разом невідомо чим займаються, але точно не роботою на перемогу української держави.</p>
<p>Я хотіла би нагадати також, що те, що дехто тут в залі понавдягав зелені сорочки, не означає, що ви воювали і що ви розумієтеся в тому, що зараз там є, на фронті. А я ще нагадаю, що з 2019 року були зупинені ракетні програми, було запущено скорочення армії на 100 тисяч, було переслідування ветеранів, волонтерів, бойових генералів, все, що тільки можна, аби тільки послабити українську державу.</p>
<p>І так, зараз мобілізація треба, але вона потрібна через мотивацію! А мотивація іде через довіру до держави, де цінується життя кожного бійця, де не дерибанять гроші в Міністерствах оборони, культури і у всіх інших сферах, де не гуляють по закордонах, а де забезпечують армію всіма можливими способами.</p>
<p>Вибачення для загиблих героїв негайно! <i>(Оплески)</i></p>
<p></p>
<p>ГОЛОВУЮЧИЙ. Швачко передає Бужанському. Я правильно розумію? Будь ласка, Максим Аркадійович. З трибуни.</p>
<p>Шановні колеги, після голосуємо.</p>
<p></p>
<p>13:49:53</p>
<p>БУЖАНСЬКИЙ М.А.</p>
<p>Шановні колеги, я би міг тут згадати багато неприємного, хто там що тиснув та казав кому в минулому. Але я би хотів попросити всіх звернути увагу на те, що це не на користь нашої країни, коли ми під час війни, під час обговорення такої важливої теми, як подовження мобілізації, використовуємо цей час для політичного піару, для з'ясовування стосунків. Це не патріотизм! Вибачте, пані Софія. Це ніякий не патріотизм. Це спекуляція на патріотизмі.</p>
<p>Тому я просив би вас не голосувати, а повернутися в той стан, в якому ми працюємо ці півтора роки з початку повномасштабного вторгнення, війни, яка триває з лютого 14 року. Давайте поважати всіх тих, хто воює зараз, всіх тих, хто чекає їх вдома, всіх тих, хто загинув за нашу Батьківщину. І пам'ятати про це, виступаючи з цієї трибуни, не використовуючи її задля політичних ігор та атак.</p>
<p>Дякую. <i>(Оплески)</i></p>
<p></p>
<p>ГОЛОВУЮЧИЙ. Шановні колеги, знаєте, перед тим, як перейти до голосування, я просто хочу сказати, що, справді, є певна мудрість в Погоджувальній раді, яка рекомендує деякі питання говорити без обговорення, тому що інколи краще жувати, ніж говорити. <i>(Оплески)</i></p>
<p>Шановні колеги, переходимо до прийняття рішення. Хто ще? Ви не записалися просто. Тоді одна хвилина, я перепрошую, одна хвилина Софія Бобровська і переходимо тоді до голосування.</p>
<p></p>
<p>13:51:48</p>
<p>БОБРОВСЬКА С.А.</p>
<p>Соломія Бобровська. Дякую.</p>
<p>Фракція "Голос". Повертаючись до теми мобілізації і, власне, продовження воєнного стану, і до тем ТЦК, хотіла би наголосити на роботі в тому числі ВЛК. Мені дуже прикро, коли чиновники профільного міністерства розказують про рівень корупції наднизький, інколи начебто в певних районах він сягає лише 1 відсотка. Я не знаю, в яких районах ці люди перебувають, але ті люди, які дотичні до того, як проходять ВЛК, умудряються пройти ВЛК з однією ниркою, з онкологією, з розсіяним склерозом і так далі, але вони всі стають придатними до служби в Збройних Силах, то в мене стоїть питання не лише кількості, а і якості людей, які потім в тому числі формують і елітні спецпідрозділи виконання задач. Це неприпустимі речі, абсолютно абсурдні, які тягнуть за собою величезну вервечку потім процедур звільнення з лав сил оборони. Тому я би просила звернути на це увагу в тому числі і Генерального штабу і нарешті за півтора року виправити цю крамольну ситуацію.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до прийняття рішення. Відповідно до пункту 31 частини першої статті 85 Конституції України, статей 189, 190 Регламенту Верховної Ради України ставлю на голосування для прийняття в цілому з необхідними техніко-юридичними поправками проект Закону України, реєстраційний номер 9533, про затвердження Указу Президента України "Про продовження строку проведення загальної мобілізації". Прошу народних депутатів голосувати.</p>
<p></p>
<p>13:53:32</p>
<p>За-334</p>
<p>Рішення прийнято. Закон прийнятий в цілому.</p>
<p>Дякую, колеги. Покажіть по фракціях. Дякую.</p>
<p>Перепрошую. Шановні колеги, прийшла перерва з заміною на виступ. Три хвилини, Цабаль Володимир Володимирович. Після цього переходимо далі. Далі євроінтеграційні закони. Будь ласка.</p>
<p></p>
<p>13:54:02</p>
<p>ЦАБАЛЬ В.В.</p>
<p>Шановні колеги, шановні народні депутати, шановні українці! Ремонти та будівництво стадіонів за десятки мільйонів гривень, прибирання аеропортів, які не функціонують, за десятки мільйонів гривень, закупівля барабанів, сковорідок в укриття теж за великі кошти, закупівля продуктів харчування за завищеними цінами в укриття і в пункти незламності – це ті невеликі приклади ситуацій, які викликали обурення в суспільства в останні тижні в зв'язку з дуже часто необґрунтованими, а деколи навіть потенційно корупційними закупівлями за державні кошти, які не просто викликали обурення, а дуже часто і лють. Так, я розумію, що не всі ці закупівлі не потрібні. Можливо, деякі з цих випадків дійсно обґрунтовані. Треба досліджувати. Але ми розуміємо, що в той час, як значна частина українців захищає країну, інша сумлінно платить податки, розраховуючи, що кожна гривня піде на фінансування безпеки і оборони, в той самий час існує інший прошарок українців – державних чиновників, які думають, що вони можуть витрачати державні кошти в кращому випадку на непотрібні речі, щоб гроші не згоріли до кінця року, а в гіршому випадку - на потенційно корупційні речі.</p>
<p>В зв'язку з тим, що ці події в останні тижні викликали значний суспільний резонанс наша фракція ініціює створення тимчасової слідчої комісії, яка направлена на те, щоб досліджувати питання можливих порушень законодавства в Україні при здійсненні публічних закупівель під час дії воєнного стану. Це не буде стосуватися воєнних закупівель, оскільки в нас вже є інші комісії, інші органи, які цим займаються. Але я хочу, щоб по цьому питанню ми як Верховна Рада розуміли, що ми маємо не тільки законодавчу функцію, ми маємо в тому числі контролюючу функцію. І як орган, який має цю контролюючу функцію, ми також повинні реагувати на запит суспільства. Тому я закликаю всі фракції підтримати створення цієї комісії, надати кандидатури. Я вдячний тим фракціям, які вже надали, це і "Батьківщина", це і "За майбутнє", і тим фракціям, яким вже пообіцяли надати. Аля я прошу надати кандидатури, і давайте разом виконаємо свою контролюючу функцію.</p>
<p>Дякую, колеги, за увагу.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Далі переходимо до наступного розгляду питання. У нас законопроект 9322. Це проект Закону про внесення змін до деяких законодавчих актів України щодо уточнення положень про конкурсний відбір кандидатур на посаду судді Конституційного Суду України.</p>
<p>Шановні колеги, ще раз, на Погоджувальній раді ми домовилися про такий порядок: 5 хвилин виступає Геращенко, Климпуш-Цинцадзе і Федина – по 5 хвилин. Далі, 5 хвилин – Юлія Володимирівна Тимошенко, 3 хвилини – Власенко, 3 хвилини – Мамка, і голосуємо. Правильно, шановні колеги?</p>
<p>Будь ласка, тоді почнемо, Геращенко. Потім Климпуш-Цинцадзе, потім Федина, потім Тимошенко, Власенко, Мамка, і голосуємо.</p>
<p></p>
<p>13:57:35</p>
<p>ГЕРАЩЕНКО І.В.</p>
<p>Шановні українці, "Європейська Солідарність" вітає той факт, що членство України в ЄС і НАТО нарешті стали об'єднуючою українською ідеєю. Європейський Союз сформував чіткі 7 вимог для України, необхідні для того, щоб вже цього року після звіту проміжного, який має відбутися в жовтні, Україна в грудні розпочала офіційні перемовини щодо членства України в ЄС. Яке ж було здивування "Європейської Солідарності", коли від наших колег з монобільшості, від уряду, від влади ми щодня чули про те, що Україна вже виконала всі ці 7 пунктів.</p>
<p>І ці заяви викликали відверте здивування і розчарування самої Європейської комісії і Брюсселю, тому що не виконано насправді нічого, окрім Закону про медіа. Серед невиконаних пунктів Закон про Конституційний Суд.</p>
<p>"Європейська Солідарність" завжди наполягала на тому, що цей найвищий суд має формуватися незалежно від Банкової. Тому 2 роки тому ми подали законопроект, який відповідає європейським стандартам і вимогам Венеційської комісії, що кандидатів на посаду суддів Конституційного Суду мають обирати за тією ж схемою, як обирають суддів Антикорупційного суду, який довів свою непредвзятість і високу професійність.</p>
<p>Що ми бачили? Наш законопроект, як завжди, не поставили в порядок денний, але ви прийняли той законопроект, який не був прийнятий ані нашими європейськими партнерами, ані Венеційською комісією, і ми щодня чули тільки брехню, що все добре. Більше того, з порушенням ви обрали вашу колегу пані Совгирю як суддю Конституційного Суду. Так не формується Конституційний Суд. І, звичайно, коли сьогодні ми маємо три висновки Венеційської комісії, де вона вказує на всі несуразності прийнятих вами законів, невідповідність їх європейським нормам, тричі ви переписуєте цей законопроект.</p>
<p>"Європейська солідарність" намагалась допомогти вам, вірніше, Україні прийняти фаховий законопроект через ще одні поправки, через реєстрацію нового законопроекту, де ми пропонували наступне. Сформувати дорадчу раду, яка буде оцінювати кандидатів на посаду суддів Конституційного Суду з семи експертів, три з яких представляли би українське професійне середовище юридичне і четверо представляли незалежних експертів із-за кордону. Ви це тричі відкинули. Більше того, нам було дико чути відверту брехню віцепрем'єрки з питань євроатлантичної інтеграції, яка, навіть не прочитавши закон "Європейської солідарності", говорила про якихось вісім експертів і таке інше.</p>
<p>Тому у нас заклик. Перше – читайте закони опозиції. Друге – ставте їх в сесійну залу. І третє, і ключове. Як люди, які дуже добре вивчили досвід всіх країн Балтії і Східної Європи, які стали частиною країн... частиною ЄС і НАТО, хочемо зауважити, що в цих країнах саме уряди відігравали ключову роль в адаптації законодавства до норм acquis, тобто вони подавали ці закони до парламенту, які мають бути прийняті на виконання нашого домашнього завдання.</p>
<p>Що ми бачимо, шановні українці, в українському порядку денному? Уряд повністю провалив цю роботу, в сьогоднішньому порядку денному жодного законопроекту від уряду на вимогу виконання семи пунктів, необхідних для початку перемовин України щодо членства України в ЄС. Закон про Конституційний Суд, законопроект – неурядовий, законопроект про антимонопольне законодавство – неурядовий, законопроект про повернення е-декларування, про яке уряд так багато кричить, – неурядовий і в нас питання, чим займається цей уряд?</p>
<p>Сьогодні відправили в вільне плавання пана Ткаченка? Так весь уряд треба відправляти у вільне плавання, тому що там "лічняки", "шкурняки", корупція і нічого, що стосується євроінтеграції і євроатлантичної інтеграції.</p>
<p>І користуючись нагодою, ми вітаємо те, що сьогодні Зеленський поїхав на Саміт НАТО. Але чому він не відвідав саміт Лондонський, саміт Мадридський – це питання нам зрозуміле. Але, є одне але, і досі немає чіткого переліку тих вимог, які наші переговорники мають узгодити з НАТО для того, щоби Україна розпочала офіційні перемовини після закінчення війни і це не тривало роками.</p>
<p>А сьогодні вимагаємо підтримати поправки "Європейської солідарності", які відповідають нормам acquis Європейського Союзу і вимогам Венеційської комісії. І перестаньте дурити наших партнерів, бо вони потім як кошенят тичуть вас носом у вашу постійну брехню.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Климпуш-Цинцадзе Іванна Орестівна, після цього приготуватися Федині. Іванна Орестівна, 5 хвилин.</p>
<p></p>
<p>14:02:59</p>
<p>КЛИМПУШ-ЦИНЦАДЗЕ І.О.</p>
<p>Шановні колеги, я рада, що ми сьогодні розглядаємо в другому читанні законопроект, який, можливо, нарешті встановить незалежну і чітку процедуру відбору судді Конституційного Суду. Але давайте трошечки ретроспективно подивимося на те, що ми робимо.</p>
<p>Понад рік тому ми отримали 7 вимог від Європейської комісії, від Європейського Союзу щодо, які супроводжували рішення про наше кандидатство. І Верховна Рада України голосно заявляла, устами своїх очільників, що ми максимально мобілізувалися для їхнього виконання.</p>
<p>Але що ми зробили спочатку? Спочатку ми, не розглядаючи законопроект про те, як призначати суддів Конституційного Суду, ця зала призначила свою членкиню, своєї політичної монобільшості на посаду вакантну в Конституційний Суд і лише після того внесла перший проект Закону про зміну підходу до відбору суддів Конституційного Суду. І в цій залі ми чули заклики, биття в груди про те, що цей проект закону повністю узгоджений з Венеційською комісією, він повністю відповідає вимогам, які виставила Венеційська комісія і з Європейською комісією все опрацьовано. І я з цієї трибуни тоді попереджала, що нам доведеться переробляти цей законопроект, бо він немає нічого спільного з тим, що зазначено в рекомендаціях, ані Венеційської комісії, ані Європейської комісії.</p>
<p>Через 9 місяців ми з вами переглядаємо своє рішення. Я думаю, що нам має бути соромно. Тому що ми могли отримати оцінку не 2 з 7 позитивно оцінених виконаних умов, а набагато більше. Якби політична мова, політична воля співпадала з політичними деклараціями.</p>
<p>Тому я закликаю уникати тих схвальних відгуків, коли в січні місяці ми чули, як Голова парламенту голосно говорив, що парламент виконав вже все, що від нас залежало для виконання семи рекомендацій, а потім Прем'єр-міністр України обіцяв на всю країну, що ми за 2 роки будемо вже в ЄС і теж казав про те, що Україна все виконала, не виконала. Давайте дивитися в дзеркало і давайте бачити там реальний відбиток, а не міфічну істоту, яку ви самі собі намалювали.</p>
<p>Тому ми маємо сьогодні історичний шанс. Ми маємо історичний шанс, що Європейський Союз в кінці року за умови виконання нами всіх, реально, всіх семи умов по кандидатство, зможе ухвалити історичне для нас рішення, про відкриття перемовин про членство. І, якщо цього не станеться, то це буде відповідальність і уряду, який сьогодні дійсно не вніс жодної ініціативи на виконання цих умов, і цієї зали, зокрема, і, насамперед, монобільшості. Тому що робити вигляд і дійсно робити – це абсолютно різні речі.</p>
<p>Тому, колеги, я закликаю вас до відповідальності. Я згодна, що сьогодні в недосконалому в законопроекті, який ми сьогодні зараз будемо ухвалювати, його треба все одно підтримувати, але навіть у ньому, зауважу, ми не спромоглися зробити все ідеально, як рекомендувала Венеційська комісія в своєму останньому висновку. І мені прикро, що сьогодні ми все ще говоримо про те, що цей законопроект має правову невизначеність, а правова невизначеність – це те, що неприпустимо в Європейському Союзі. Між крапельками, колеги, в Європейський Союз ми не зайдемо.</p>
<p>Тому сьогодні можна підтримувати цей законопроект, але перестаньте дурити людей, перестаньте робити вигляд, що ви щось виконуєте. Ми – під лупою, ми – під збільшувальним склом. І якщо ми не зробимо все правильно, якщо ми не виконаємо все на 120 відсотків, то ми змарнуємо той шанс, який для нас здобули наші героїчні і славетні Збройні Сили і Сили оборони України.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Федина Софія Романівна.</p>
<p>Після неї Сергій Володимирович Власенко, потім Юлія Володимирівна Тимошенко, потім Григорій Миколайович Мамка і переходимо до голосування. Федина, п'ять хвилин. Будь ласка.</p>
<p></p>
<p>14:07:49</p>
<p>ФЕДИНА С.Р.</p>
<p>Ви знаєте, колеги, ми живемо в унікальний час, коли в Україні існує не просто монобільшість, але існує моновлада, яка дає два шляхи розвитку ситуації. З одного боку, є унікальна можливість і унікальна єдність політичної волі вирішувати величезний список проблем, перед якими стоїть Україна, з іншого боку, якщо піти не туди, то тоді є можливість валити і знищувати все, що вже має Україна.</p>
<p>На жаль, в ситуації із законопроектом по Конституційному Суду, як і по багатьох інших, зокрема, і по оборонці, у нас складається ситуація, коли треба всіх написати, що вони дурні, починаючи з наших західних партнерів, а казати, що ми єдині мудрі. І єдине, що так виходить, що виходять оці от схеми, комбінації, махінації, які в результаті вилазять боком українській державі.</p>
<p>Так само і зараз із цим законопроектом. Так, він недосконалий, але нарешті це хоча би спроба почути зауваження наших західних партнерів і зокрема Венеційської комісії. Коли півтора роки тому фракція "Європейської Солідарності" і та сама Венеційська комісія казали, що той чинний наявний законопроект, він не виконує, не відповідає усім вимогам, він не співставний з acquis communautaire, що він не вирішує проблеми, що він, навпаки, закладає корупційні основи формування Конституційного Суду і максималізує вплив влади на обрання "зручних" суддів Конституційного Суду. Що ми чули в цій залі? Партнери не праві, вони помиляються, "Європейська Солідарність" не така. Як ви смієте нам щось таке говорити?</p>
<p>Минула купа часу і в результаті ткнули носом Україну в ту саму проблему, яку зараз ми намагаємось вирішувати цим недосконалим законопроектом. Так, він нарешті збільшує перевагу закордонних експертів над українськими, алое в цьому законопроекті, який ми зараз маємо, теж ми маємо своєрідну маніпуляцію, тому що можливо найпаскудніших кандидатів, найручніших кандидатів ми не проведемо, влада не проведе, але і хороших кандидатів, які не вигідні владі, так само буде дуже легко не допустити навіть до самого конкурсу. Але навіщо це робити? От в мене виникає оце от питання, якщо ми дійсно діємо на користь державі, навіщо ці маніпуляції, навіщо оці от ручні механізми, щоб все вирішувати. Ну це явно тоді не на користь державі. Це задля того, щоб можна було мати біля себе ручних осіб.</p>
<p>І я перепрошую, але насправді, чи ми маємо зараз самодостатній парламент? Ні, колеги. Ви ж голосуєте так, як вам скажуть і тикаєте кнопку зелену тоді і як вам скажуть. Чи ми маємо самодостатній уряд? Ні. По суті жоден з міністрів, за поодиноким винятком, зокрема по одній особі можу говорити, це так само ручні люди, які виконують те, що їм скажуть з Банкової. А давайте поговоримо, наскільки у нас ефективна парламентсько-президентська республіка, яка здатна задіювати механізми неупередженості. Так, немає цього, бо в нас є одна людина на букву "Є" в Офісі Президента, яка курує абсолютно усі напрямки і розказує усім, що робити, а зараз навіть в ручному порядку контролює, хто перетинає кордон, а хто не перетинає.</p>
<p>І повертаючись до законопроекту про формування Конституційного Суду, так, сьогодні ми його будемо підтримувати. Дуже важливо, нехай він уже буде в такій недосконалій формі, але наступні проблеми будемо вирішувати надалі. Але тепер звертаюся до громадян України, які чорт зна коли серед ночі будуть слухати трансляцію Ради, ті небайдужі громадяни України, так у цій залі майже ніхто нічого не слухає, так людям насправді наплювати і на суть законопроекту, і на Конституційний Суд. І це найбільше тривожить, тому що мені видається, що в цих реаліях ми мали би розбиратися у всіх нюансах і маючи монобільшість, моновладу і єдине бажання щось зробити для Української держави, якнайшвидше приймати ті законопроекти і в такому вигляді, які насправді нас наблизять до європейського законодавства, а не до московсько-федераційного "ручника".</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Власенко Сергій Володимирович – 3 хвилини. Після цього Юлія Володимирівна Тимошенко – 5 хвилин. Після цього Григорій Миколайович Мамка – 3 хвилини. Потім одна поправка Арахамії і голосуємо за законопроект.</p>
<p></p>
<p>14:12:57</p>
<p>ВЛАСЕНКО С.В.</p>
<p>Дякую, шановний пане Голово. Колеги, от я не хочу пророкувати, але я можу сказати, що буде, як цей закон буде реалізований. Україна буде мати Конституційний Суд, в якому буде 18 Совгирь. 18 Совгирь буде сидіти в Конституційному Суді. Люди, які нічого не розуміють в конституційному праві, люди, які політично заангажовані, люди, які не можуть приймати рішення на користь України, а приймають рішення на користь невідомо кого. Я ще раз хочу нагадати припис української Конституції: "Владу в Україні здійснює український народ". Не іноземці, не іноземні порадники, не іноземні дорадники, ніхто. Український народ. Натомість нам пропонують процедуру, в яку нормальний поважаючий себе професіонал ніколи не зайде. Бо хто його буде оцінювати? Хто буде оцінювати професійний стан кандидата в судді Конституційного Суду? Якісь хлопчики і дівчата, яких призначать іноземні проекти? Так у нас на комітеті сиділи ці хлопці, які взагалі не розуміють ані як працює держава, ані що таке Конституція, ані що таке професіоналізм, ані що таке юриспруденція, вони тільки вміють повторяти політичні мантри і кричалки. І ви таких людей хочете посадити обирати суддів Конституційного Суду. Навіщо нам іноземні порадники чи дорадники? Та я з цієї трибуни назву вам три прізвища, які можна призначати в комісію та обирати суддів Конституційного Суду. Професор Микола Іванович Козюбра – абсолютно беззаперечний авторитет, людина, яку знає кожен в юридичному середовищі. Віктор Іванович Шишкін – людина кристальної чесності. Іван Петрович Домбровський – колишній Голова Конституційного Суду, який подав у відставку, коли на нього тиснули, щоб він повертав владу Януковичу. Три абсолютно нормальні людини. Вам що для цього треба іноземні порадники? Та звичайно ні. Вам треба 18 Совгирь в Конституційному Суді, от що вам треба, от для чого приймається цей закон.</p>
<p>І я би, до речі, припинив маніпуляції. Тут перед тим три оратори виступали, розповідали, як там вони боролися за щось. На превеликий жаль, при всій повазі до Венеційської комісії, Венеційська комісія надала вперше в історії три заключення по одному і тому закону, і деколи ці заключення самі собі протирічили. Тобто, на жаль, є сумніви в цих трьох заключеннях Венеційської комісії. Я ще раз підкреслю, Україні потрібен якісний, фаховий, незалежний Конституційний Суд. Такий склад Конституційного Суду у нас був, це перша "золота" каденція Конституційного Суду, коли не обирали Совгирь до Конституційного Суду, коли обирали Козюбру, Шишкіна і Домбровського. Тоді працював Конституційний Суд, тоді Конституційний Суд виносив рішення на користь Конституції і захищаючи Конституцію. От до цього нам треба йти, а не до руйнації юридичної системи, яка призведе до того, що Конституційний Суд взагалі перетвориться на ніщо.</p>
<p>Дякую.</p>
<p></p>
<p>ГОЛОВУЮЧИЙ. Слово надається Юлії Володимирівні Тимошенко – 5 хвилин, після цього Мамка – 3 хвилини, після цього поправка Давида Георгійовича і голосуємо за законопроект.</p>
<p>Будь ласка, Юліє Володимирівно.</p>
<p></p>
<p>14:16:14</p>
<p>ТИМОШЕНКО Ю.В.</p>
<p>Шановні друзі, ну, дивує багато що, що в цьому залі робиться. Ну, іноді це вже такий "отстой", що, чесно кажучи, диву даєшся. Я хочу нагадати перед завтрашнім Днем державності, що у нас існує фундаментальний документ, називається він Декларація про державний суверенітет України.</p>
<p>Хто ніде не вчився, ну, не має ніякої освіти, розуміння, ну, пусто в голові, що поробиш, перечитайте цю декларацію, будь ласка, вона вам буде дуже корисна. Там прямо написано, що ця декларація проголошує державний суверенітет України як верховенство – увага! – самостійність, повноту і неподільність влади республіки в межах її території та незалежність і рівноправність у зовнішніх відносинах.</p>
<p>Дорогі друзі, якщо для когось це пустий дзвін, то мені вас просто дуже шкода. Тоді не зрозуміло, що ви в цьому приміщенні взагалі робите. Я можу вам сказати, що сьогодні за закон ви приймаєте, з усією повагою до наших західних друзів, Європейського Союзу, всіх інших. Що ви робите? Я просто вам, можливо, розшифрую, якщо не у всіх є таке розуміння. Ви зараз приймаєте закон, який прямо протирічить Конституції України. За Конституцією України Конституційний Суд формується по третині Президентом, з'їздом суддів і парламентом України.</p>
<p>Про що цей закон? Створюється абсолютно неконституційний орган – дорадча рада, в якому дається право людям, які Конституцією не прописані взагалі - хто ці люди, блін, покажіть мені їх, - Президенту, з'їзду суддів і парламенту вказувати, яких кандидатів на посаду Конституційного Суду призначати. Ви розумієте, що ви робите? Ви на суверенітеті України ставите крапку, тому що Конституційний Суд – це найвищий взагалі судовий орган, який може, мусить і зобов'язаний контролювати дотримання Конституції в усіх аспектах нашого життя.</p>
<p>Те, що ви зараз робите, ви віддаєте на аутсорсинг взагалі функції Конституційного Суду України. Знаєте, про що це говорить і чому сьогодні ставлять такі вимоги Україні? По-перше, тому що не вірять цій владі. Тому що вони думають, що ви всі разом не здатні призначити конституційних суддів. Такий закон – це плювок вам в очі від Президента України, яким показують, що цей закон говорить про те, що ви не здатні – давайте ми дорадчій раді віддамо, яка взагалі невідомо як народжується.</p>
<p>А тепер скажіть мені, будь ласка, як ви будете потім дивитися в очі хоча би мінімальним правознавцям, які ще живуть і працюють в Україні за межами цього приміщення? Як ви їм подивитесь в очі, коли ви таку херню приймете?</p>
<p>Дорогі друзі, я дуже рада, що є люди, які не здатні за це голосувати. Я дуже рада, що є люди, які знають, що написано на парламенті Великобританії. Там написано, що саме найцінніше, що є, це національні інтереси.</p>
<p>Якщо ваш Конституційний Суд, тому що він буде не наш, ваш, буде формуватися на аутсорсингу, ви розумієте, що національні інтереси України і Конституція України вже в цьому Конституційному Суді, який буде сформований на базі цього нового закону, не буде мати ніяких абсолютно можливостей захистити наші національні інтереси і Конституція. Там будуть діяти національні інтереси інших держав, а, можливо, і великих, глобальних корпорацій, що завгодно, але не національні інтереси України. Цей закон прямо протирічить нашій Конституції.</p>
<p>І коли ви ведете переговори з Європейським Союзом, з Міжнародним валютним фондом, з будь-якими міжнародними організаціями, вчіться у Польщі, просто починайте вчитися у нашого друга Польщі, які здатні захистити свої національні інтереси і які всі переговори щодо вступу в Європейський Союз, всі переговори щодо будь-яких міжнародних позицій провели, виходячи виключно з Конституції Польщі і з їх національних інтересів. І не зливали так Конституцію і національні інтереси як ви зараз. Не голосуйте за це! <i>(Оплески) </i></p>
<p></p>
<p>ГОЛОВУЮЧИЙ. Шановні колеги, будь ласка, ще 3 хвилини виступ Григорія Миколайовича Мамки. Після цього поправка буде від Арахамії, після цього ще дві хвилини виступ від комітету і голосуємо.</p>
<p>Будь ласка, Григорій Миколайович, три хвилини.</p>
<p></p>
<p>14:21:35</p>
<p>МАМКА Г.М.</p>
<p>Шановні народні депутати, чи… Що є Основним Законом для життя держави і громадян? Конституція. Вона гарантує як і права, так і обов'язки кожному громадянину України. Висновки Венеційської комісії і міжнародних експертів сказали, що Конституція в нас найкраща. Осталося тільки за малим – просто її дотримуватися.</p>
<p>От у нас суддею стане та кваліфікована людина, яка знає специфіку конституційного права, а її буде вибирати Дорадча група. Дорадча група, яка… Венеційська комісія рекомендує нам сім, тому що використовує математичний спосіб підрахунку голосу, а ми кажемо, що шість. От уявіть собі, шість: три – за, три – проти. Хто виграв? Що Дорадча група документує або рекомендує?</p>
<p>В законі вибудувана модель інша, але математичний підхід залишився, що важливіший голос є голос кандидата в Дорадчій групі щодо міжнародного партнера. Я звертаю увагу, що три представники, так який голос важливіший – перший чи третій? Цього не сказано.</p>
<p>І я все-таки звертаю увагу на свої правки, які стояли, які відхилили на засіданні комітету, і звертаю увагу на якість тих кандидатів, які будуть входити до Дорадчої групи. Якщо кандидат від Верховної Ради, ми можемо його послухати, дати виступити, дати належну оцінку його бекграунду, то міжнародних партнерів кандидатам до Дорадчої групи хто буде давати? Звертаю увагу, що в нас методологія і схема побудована, вони надаються від організацій. А що це за організації?</p>
<p>Ми будемо підтримувати цей законопроект тільки по одній умові, що він включений в євроінтеграційні. Але по суті необхідно все-таки відповідати і керівнику комітету, і тим авторам, хто його вносив, і Кабінету Міністрів, що якщо будуть вибирати вічно суддів Конституційного Суду, то необхідно виходити або складати мандат і повноваження, або брати на себе відповідальність.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я попрошу народного депутата Маслова, керівника комітету, займіть своє місце, бо зараз буде одна поправка, важливе розуміння комітету. Після цього перед голосуванням виступ Комітету євроінтеграції.</p>
<p>Будь ласка, Арахамія Давид Георгійович.</p>
<p></p>
<p>14:24:48</p>
<p>АРАХАМІЯ Д.Г.</p>
<p>Доброго дня, колеги. В мене поправка на підтвердження, номер 422. Були зауваження від юридичного управління щодо дії цієї поправки в часі. Це не впливає на зміст законопроекту, на наші зобов'язання, які ми взяли перед Європейським Союзом, тому прошу не голосувати для того, щоб провалити цю правку і для того, щоб врегулювати норми законопроекту.</p>
<p>Дякую.</p>
<p></p>
<p>ГОЛОВУЮЧИЙ. Яка позиція комітету? Будь ласка, Денисе Вячеславовичу.</p>
<p></p>
<p>14:25:22</p>
<p>МАСЛОВ Д.В.</p>
<p>Дякую, колеги.</p>
<p>Комітетом ця правка врахована, але є дійсно зауваження Головного юридичного управління. І ця правка, вона не стосується взагалі порядку добору суддів Конституційного Суду, предмету цього закону. У Головного юридичного управління виникли зауваження щодо коректності формулювання для того, щоб була ясність по застосуванню дії законів в часі. Але вона не стосується цього законопроекту, тому, знаєте, як ми кажемо, логіка є в тому, що цю правку, можливо, не підтримати зараз.</p>
<p>Дякую.</p>
<p></p>
<p>ГОЛОВУЮЧИЙ. Дякую, Денисе Вячеславовичу.</p>
<p>Шановні колеги, 422 поправка, вона авторства Дениса Вячеславовича Маслова, комітетом врахована. Водночас Давид Георгійович Арахамія говорить, що… <i>(Шум у залі) </i>А, це комітетська, перепрошую. Це комітетська поправка. Але Давид Георгійович Арахамія просить поставити таку поправку і рішення комітету… <i>(Шум у залі) </i>Поправка про те, що суддя Конституційного Суду може подати заяву про відставку за наявності стажу на посаді судді Конституційного Суду щонайменше 7 років, так. Тому є пропозиція поставити 422-у поправку на підтвердження. Прошу голосувати за цю поправку.</p>
<p>Арахамія просить її не голосувати. Будь ласка.</p>
<p></p>
<p>14:26:54</p>
<p>За-32</p>
<p>Рішення не прийнято.</p>
<p>Шановні колеги, я попрошу 2 хвилини від комітету. Будь ласка, Івана Орестівна Климпуш-Цинцадзе. І після цього голосуємо.</p>
<p></p>
<p>14:27:25</p>
<p>КЛИМПУШ-ЦИНЦАДЗЕ І.О. Я дякую за цю можливість озвучити позицію Комітету з питань інтеграції України до Європейського Союзу.</p>
<p>За результатами розгляду цього законопроекту до другого читання комітет ухвалив висновок, згідно якого цей законопроект не суперечить міжнародно-правовим зобов'язанням України у сфері європейської інтеграції, він буде сприяти виконанню однієї з семи рекомендацій Європейської комісії щодо ухвалення законодавства про процедуру відбору суддів Конституційного Суду і враховує рекомендації Венеційської комісії, надані в останньому моєму висновку від 10 червня 2023 року.</p>
<p>Водночас законопроект містить положення, які не відповідають принципу правової визначеності і можуть завдати досягненню поставленої мети стосовно запровадження прозорої процедури відбору кандидатів на посаду суддів КСУ, а саме: він надає широку дискрецію конкурсній комісії, Раді суддів та комітету, який буде розглядати подані кандидатами документи на посаду судді Конституційного Суду України. В ухваленні стосовно такої особи рішення про допуск або відмову у допуску до конкурсного відбору через невиправлення помилок чи неточностей у документах залежно (і це цитата) від характеру та змісту таких документів.</p>
<p>Я прошу, колеги, врахувати це рішення комітету при вашому голосуванні. І хотіла б також звернути увагу президії Верховної Ради на те, що комітет ухвалив рішення про те, що цей законопроект є спрямованим на виконання наших міжнародно-правових зобов'язань у сфері європейської інтеграції, а відповідно він має розглядатися з оцим прапорцем, який, на жаль, є до тих законопроектів, які не завжди, дійсно, на це спрямовані. Тому просила би це враховувати при підготовці порядку денного до наступних засідань.</p>
<p>Дякую.</p>
<p></p>
<p>ГОЛОВУЮЧИЙ. Денис Вячеславович, займіть своє місце. Шановні колеги, прошу приготуватися до голосування. А поки Денис Вячеславович, одна хвилина, попросив відповісти на ті зауваження, які були, щоб теж не давати йому на кожне. Одна хвилина. І після цього голосуємо, колеги.</p>
<p></p>
<p>14:29:35</p>
<p>МАСЛОВ Д.В.</p>
<p>Дякую, Руслан Олексійович.</p>
<p>На жаль, мені тільки одна хвилина, щоб на все відповісти, тому я дуже коротко. Колеги, я відповім цитатою із висновку Венеційської комісії по цьому законопроекту від 10 червня.</p>
<p>Пункт 39, увага. "Незважаючи на агресивну війну Російської Федерації проти України, українська влада, а також громадянське суспільство продемонстрували зразкову готовність просуватися вперед з реформами та виконувати рекомендації Венеційської комісії".</p>
<p>І 41 пункт. "Комісія бажає висловити своє задоволення конструктивним ставленням української влади". Так що, колеги, є позиція Венеційської комісії по цьому законопроекту. Голосуємо, виконуємо першу рекомендацію Європейської комісії і відкриваємо шлях для перемовного процесу про вступ в Європейський Союз. Підтримуємо.</p>
<p>Дякую.</p>
<p></p>
<p>ГОЛОВУЮЧИЙ. Дякуємо, Денис Вячеславович.</p>
<p>Шановні колеги, ми завершили обговорення. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до деяких законодавчих актів України щодо уточнення положень про конкурсний відбір кандидатур на посаду судді Конституційного Суду України (реєстраційний номер законопроекту 9322).</p>
<p>Готові голосувати? Я прошу народних депутатів голосувати.</p>
<p></p>
<p>14:31:20</p>
<p>За-293</p>
<p>Закон прийнятий в цілому.</p>
<p>По фракціях покажіть, будь ласка. Дякую, колеги, дякую Денис Вячеславович, я думаю, що ще одна галочка навпроти наших рекомендацій.</p>
<p>Ідемо далі, шановні колеги. Наступний. 9338 – це проект Закону про внесення змін до деяких законів України щодо розвитку територій, що зазнали радіоактивного забруднення внаслідок Чорнобильської катастрофи.</p>
<p>Я ставлю пропозицію включити це питання до порядку денного сесії Прошу голосувати.</p>
<p></p>
<p>14:32:04</p>
<p>За-285</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:32:25</p>
<p>За-237</p>
<p>Рішення прийнято.</p>
<p>Шановні колеги, а давайте: два – за, два – проти і голосуємо. Будь ласка, прошу записатися: два – за, два – проти.</p>
<p>Будь ласка, слово надається Борзовій Ірині Наумівні фракція політичної партії "Слуга народу". Будь ласка, Ірино Наумівно.</p>
<p></p>
<p>14:32:57</p>
<p>БОРЗОВА І.Н. <i>(Не чути)</i></p>
<p></p>
<p>ГОЛОВУЮЧИЙ. Не будете. Дякую.</p>
<p>Будь ласка, слово надається Бондару Михайлу Леонтійовичу фракція політичної партії "Європейська солідарність".</p>
<p></p>
<p>14:33:10</p>
<p>БОНДАР М.Л.</p>
<p>Дякую. Прошу передати колезі Княжицькому Миколі. Дякую.</p>
<p></p>
<p>ГОЛОВУЮЧИЙ. Будь ласка, Микола Княжицький.</p>
<p></p>
<p>14:33:35</p>
<p>КНЯЖИЦЬКИЙ М.Л.</p>
<p>Шановні колеги, ну суть проекту ви знаєте, він пропонує значно розширити можливості використання зон відчуження і обов'язкового відселення, а зокрема, дозволити на території зони відчуження створювати могильники з відпрацьованим ядерним паливом, дозволяє Держагентству з управління зоною відчуження регламентувати чорнобильський туризм, визначають джерела інвестицій в Чорнобильську зону і цим джерелом є НАЕК "Енергоатом". Чи потрібно це зараз? Очевидно, що це дискусійне питання. Чи відповідає це нашим зобов'язанням перед Європейським Союзом? Законопроект не суперечить міжнародним зобов'язанням України, але не повною мірою враховує положення Директиви 2013/59/Євроатом Європейської Ради від 5 грудня 2013 року про встановлення основних норм безпеки для захисту від загроз, зумовлених впливом іонізуючого випромінювання і потребує доопрацювання з метою врахування цих положень. Йдеться про встановлення лімітів ефективної дози випромінювання.</p>
<p>Чи є до цього законопроекту зауваження? Очевидно ГНЕУ, ви можете побачити це самі, на 12 сторінках виписав зауваження до законопроекту. Значна частина з яких є суттєвими та потребує опрацювання. Крім того, ГНЕУ звертає увагу на те, що на розгляді Верховної Ради перебуває щонайменше три проекти на цю тематику, зареєстровані ще в 2021 році. Але на розгляд Верховної Ради вони не виносились і два з цих проектів урядові.</p>
<p>Очевидно, що голосувати за цей законопроект, з нашої точки зору немає сенсу. Тому що, коли уряд подає поспіль декілька непрофесійних проектів, які згодом не виносяться в зал, то виникає питання в логіці законотворчості уряду. Ми будемо утримуватися.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Кабаченку Володимиру Вікторовичу, фракція політичної партії Всеукраїнське об'єднання "Батьківщина".</p>
<p></p>
<p>14:35:27</p>
<p>КАБАЧЕНКО В.В.</p>
<p>Прохання надати слово Тимошенко Юлії Володимирівні. Дякую.</p>
<p></p>
<p>ГОЛОВУЮЧИЙ. Юлія Володимирівна Тимошенко, будь ласка.</p>
<p></p>
<p>14:35:36</p>
<p>ТИМОШЕНКО Ю.В.</p>
<p>Дорогі друзі, це такий же закон, як ви всі закони ці приймаєте, тут вже не хочеться, чесно кажучи, енергію витрачати, тому що тут достучатися до вашої свідомості дуже важко. Просто зверніть увагу, що саме цей закон дозволяє? Дозволяє створення територій спеціального промислового використання в межах зони відчуження.</p>
<p>Тут територія спеціального промислового використання в принципі є довічно непридатною, ні для проживання, ні для чого іншого. Тут дається право, вірніше так, скасовується заборона на будівництво санаторіїв, дитячих таборів відпочинку. Також скасовується заборона залучення школярів, учнів, студентів до будь-яких робіт. Також виключаються приписи, якими держава гарантує на цій території постійний дозиметричний контроль, тобто не треба вже ніякого дозиметричного контролю, там уже все в порядку. Я можу також сказати, що тут скасовуються в тому числі і пільги і тут ставиться під сумнів третя Чорнобильська зона, ну, ви знаєте що це таке.</p>
<p>Ну, для того, щоб ви просто розуміли, всю некомпетентність людей, які внесли цей законопроект, справа в тому, що після полурозпаду плутонію, ну, скажімо так, формується такий радіоактивний елемент як америцій. Америцій, він надзвичайно небезпечний для життя людей і його полурозпад - більше семи тисяч років. І це наша влада взагалі не враховує. А це означає, що на цих територіях не можна нічого робити, тому що америцій, він водорозчинний. Будь-які рослини, а ви тут дозволяєте і лісництво, і все на світі, що тільки можна, ви просто будете вбивати людей по своїй некомпетентності.</p>
<p>Наша команда голосує проти цього і проти скасування третьої Чорнобильської ...</p>
<p></p>
<p>ГОЛОВУЮЧИЙ. Так, будь ласка, Шуфрич Нестор Іванович. Шановні колеги, і після цього переходимо до голосування. Будь ласка, Нестор Іванович. А ще Арешонков.</p>
<p></p>
<p>14:37:52</p>
<p>ШУФРИЧ Н.І. Дякую.</p>
<p>Шановні колеги, на жаль, ми пережили Чорнобильську катастрофу, відчуваємо її наслідки. Але час минає і найбільш критичний двадцятип'ятирічний період вже минув. Так сталося, що Україна має, ще раз кажу, на превеликий жаль, унікальний майданчик для проведення наукових досліджень, використання окремих територій для того, щоб вивчати: а як може жити наша планета після такого радіаційного ураження. Тому використовувати і сприяти використанню цієї території ми маємо.</p>
<p>Що стосується використання території щодо зберігання відходів радіоактивних і відпрацьованого палива, то, на жаль, ми змушені це робити, я скажу відверто, я завжди був категорично проти. Але так сталось, що ми не маємо можливість вивозити в ту країну, куди ми вивозили відпрацьоване паливо на зберігання. Тому ми змушені, ще раз підкреслюю, змушені шукати ті можливості, які для нас зараз є можливими. А це виключно Чорнобильська територія. Тому ми маємо цей закон підтримати в першому читанні і дуже уважно підготуватись до прийняття його в цілому під час підготовки до другого читання. Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ще "Довіра", Арешонков. Одна хвилина і після цього голосуємо. Запросіть народних депутатів до зали.</p>
<p></p>
<p>14:39:46</p>
<p>АРЕШОНКОВ В.Ю.</p>
<p>Шановний пане Голово, шановні колеги. В мене дуже мало часу на виступ, тому я скажу коротко. Я закликаю всіх депутатів, особливо депутатів-мажоритарників, на територіях яких проживають громадяни, які постраждали внаслідок Чорнобильської катастрофи, не голосувати за даний законопроект, повернути його як мінімум на доопрацювання. Уряд не виконав свої обіцянки перед чорнобильцями. Уряд два тижні тому обіцяв, що те, що стосується соціальних пільг, до кінця воєнного стану не буде змінено. Натомість в цей в цілому законопроект можливий нормальний внесли дві норми, які обмежують соціальні права і пільги чорнобильців. Не голосуйте, колеги. Ви отримаєте знову негатив від людей. Подумайте над тим, що ви робите. А його потрібно доопрацьовувати. Дякую.</p>
<p></p>
<p>ГОЛОВУЮЧИЙ. Шановні колеги, переходимо до голосування. Прошу народних депутатів підготуватись до голосування. Я ставлю пропозицію прийняти за основу проект Закону про внесення змін до деяких законів України щодо розвитку територій, що зазнали радіоактивного забруднення внаслідок Чорнобильської катастрофи ( реєстраційний номер 9338).</p>
<p>Готові голосувати?</p>
<p>Я прошу народних депутатів голосувати.</p>
<p></p>
<p>14:41:35</p>
<p>За-159</p>
<p>Рішення не прийнято.</p>
<p>Шановні колеги! Я пропоную відправити цей законопроект 9338 на повторне перше читання. Прошу голосувати, шановні колеги. Давайте підтримаємо, хай доопрацюють. На повторне перше.</p>
<p></p>
<p>14:42:03</p>
<p>За-160</p>
<p>Рішення не прийнято.</p>
<p>Я пропоную повернути цей законопроект суб'єкту законодавчої ініціативи для доопрацювання. Прошу народних депутатів голосувати.</p>
<p></p>
<p>14:42:28</p>
<p>За-182</p>
<p>Рішення не прийнято. Законопроект вважається відхиленим.</p>
<p>Наступний законопроект, 9346-1. Це проект Закону про внесення змін до Бюджетного кодексу України щодо забезпечення передбачуваності бюджетної політики та посилення боргової стійкості.</p>
<p>Шановні колеги! У нас домовленість така, що будуть 3 хвилини Гончаренку і одразу голосуємо 3 його поправки. Далі Южаніна поставить 5 поправок на підтвердження. І після цього… А, я перепрошую, і 5 поправок фракції "Батьківщина". <i>(Шум) </i>Будуть на що? Крулько, це будуть ваші чи ви будете на підтвердження?</p>
<p>2 хвилини – Крулько. 2 хвилини – Крулько.</p>
<p>І Мокан – 1 на підтвердження.</p>
<p>2 хвилини – Крулько. Зараз, хвилиночку, я запишу. І Мокан – 1 на підтвердження.</p>
<p></p>
<p>ГОЛОС ІЗ ЗАЛУ. Мокан - на врахування.</p>
<p></p>
<p>ГОЛОВУЮЧИЙ. На врахування свою. А, я перепрошую. На врахування, так. На врахування.</p>
<p>Добре. Дякую. Шановні колеги, тоді почнемо. Давайте Гончаренко – 3 хвилини виступ. І голосуємо 3 поправки.</p>
<p></p>
<p>14:43:45</p>
<p>ГОНЧАРЕНКО О.О.</p>
<p>Дякую. Шановні колеги, ми зараз з вами розглядаємо важливий законопроект, мова йде фактично про стратегію бюджетної політики і про державний борг. Це важливо, цим треба займатися. Там будуть поправки, я озвучу, чому вони важливі. Але, користуючись цією можливістю, я хочу, щоб ми поговорили більш широко. А де наша економічна стратегія? Ну, нам дуже важливо реально стратегію мати по кожному напрямку. Стратегія по державному боргу, ну, це тому, що МВФ вимагає, ми нарешті його розглядаємо. А інші питання? Де економічна стратегія? Де врешті-решт наш уряд? Невже ніхто не хоче побачити в цій залі уряд, крім мене? Ну, я не розумію цього.</p>
<p>Чому, щоб побачити наш уряд, до нас має прийти Трюдо чи Прем'єр Іспанії, чи ще хтось? Ну, це ж наш уряд! І питань до нього дуже багато. Де стратегія розвитку військово-промислового комплексу? Чому ми дивимося, як Росія відкриває один завод "ланцетів", інший, ці "ланцети" знищують нашу техніку. Чому ми дізнаємося, що Україну вже бомблять "шахеди", вироблені в Росії? Невже іранські "шахеди", а вироблені в Росії? А в Татарстані будується новий величезний завод "шахедів". Де наші "шахеди"? Де наші дрони, які мають "задовбати" цю Москву і цю русню? Ну, в нас цього немає, бо ми не бачимо стратегії.</p>
<p>Де наша стратегія політики протидії гібридним загрозам? Де наша стратегія по московській церкві? У нас боротьба за ту Лавру вже як битва, я не знаю, за що. Та там за секунди їх треба викинути, розглянути нарешті Закон про заборону московської церкви в Україні і поставити крапку.</p>
<p>Де стратегія культурної політики? Де стратегія, що ми робимо з мільйонами людей, які за кордоном, але це наші співвітчизники? Де наша дипломатична стратегія? У нас до сих пір нема посла в Індії, нема посла в Бразилії – ключові країни світу. Ну, нам не до цього. Тепер у нас ще й нема посла в Великобританії, тому що щось не так сказав посол. Викинули швидко, а кого призначити, не знаємо. Друзі, так не може жити держава. Поки ми тут займаємось якоюсь дурнею, поки в нас немає ключових питань, ми не розглядаємо стратегії. Де наша стратегія по військовослужбовцям? Знову сесійний день - знову жодного питання по військовослужбовцям. Де законопроект про демобілізацію після 18 місяців? Де законопроект про демобілізацію інвалідів першої і другої групи, обмежено придатних? Це все закони, які чекає наше військо. Де все це? Друзі, схаменіться! Давайте займемось стратегіями.</p>
<p></p>
<p>ГОЛОВУЮЧИЙ. Шановні колеги, три поправки я поставлю: 32-а, 41-а, 77-а. Правильно? Дві будете тільки, да? 32-а і 41-а, правильно? Добре.</p>
<p>Шановні колеги, 32 поправка Гончаренка, вона комітетом відхилена. Прошу голосувати.</p>
<p></p>
<p>14:47:26</p>
<p>За-65</p>
<p>Рішення не прийнято.</p>
<p>І завершальна, 41 поправка Гончаренка, комітетом відхилена. Прошу голосувати.</p>
<p></p>
<p>14:47:47</p>
<p>За-46</p>
<p>Рішення не прийнято.</p>
<p>Ніна Петрівна, у вас на підтвердження, тому ми поставимо в кінці вас.</p>
<p>Далі. Хто ще свої поправки на врахування? Мокан і Крулько. Будь ласка, Крулько, потім Мокан. Три хвилини, да? Дві хвилини.</p>
<p>Будь ласка, Крулько.</p>
<p></p>
<p>14:48:11</p>
<p>КРУЛЬКО І.І.</p>
<p>Іван Крулько, фракція "Батьківщина". Шановні колеги, ті, які планують голосувати за цей законопроект. Я просто вам хочу сказати, що відбудеться, коли ви за нього проголосуєте.</p>
<p>Цей законопроект передбачає, що тепер зміни до бюджету, які вносяться народними депутатами в порядку законодавчої ініціативи, якщо до них немає позитивного висновку Мінфіну, то вони взагалі розглядатися не будуть. Ви таке бачили колись, що Мінфін як міністерство в Кабінеті Міністрів, іншої гілки влади, буде вказувати парламенту, що можна розглянути якісь зміни до бюджету, а що не можна?</p>
<p>Більше того, дорогі друзі, я вам ще одну річ відкрию: а ви знаєте, що цей парламент за всі роки голосував 80 відсотків законів про зміни до бюджету з негативним висновком Міністерства фінансів. Ви знаєте про це? Так от я вам хоч сказати, що після цього рішення, якщо пройде така норма, ми опинимося в ситуації, коли це буде грубе порушення Конституції Україна і права народного депутата на законодавчу ініціативу. І жодна інша гілка влади не має прав втручатися в роботу законодавчої гілки влади – Верховної Ради України.</p>
<p>Давайте себе не будемо принижувати уже до рівня плінтуса! Тому що, знаєте, от я тут скільки сиджу, я відчуваю, що тут іде приниження парламенту. Так давайте ми самі своїми руками не будемо приймати норми, які це роблять! Якщо ми парламент в парламентсько-президентській республіці, давайте захищати його інтереси і наше право законодавчої ініціативи – це основне право, яке має народний депутат: подавати закони, які мають тут розглядатися. А не так, що хтось "зліва" потім сказав, що закон розглянути не може. Не можна голосувати за цей законопроект із цією нормою.</p>
<p>І ще одне, останнє. Давайте ще одне скажемо. Приходить законопроект на одну строчку, виходить в зал, де створено ще 4 чи 5 спеціальних фондів до бюджету – ну це правильно і нормально? Чому їх не створить…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, будь ласка, Мокан Василь. Яка поправка? Номер тільки говоріть, будь ласка.</p>
<p></p>
<p>МОКАН В.І. 52.</p>
<p></p>
<p>ГОЛОВУЮЧИЙ. 52, правильно? Будь ласка, 1 хвилина.</p>
<p></p>
<p>14:50:22</p>
<p>МОКАН В.І. Дякую.</p>
<p>Колеги, ми минулого року проголосували в кінці минулого року за дуже важливий законопроект, який вже став закон, про утвердження національної громадянської ідентичності. І серед інших завдань було внесення змін до Бюджетного кодексу, де ми маємо технічно прописати такий рядок фінансування на наступний бюджетний рік.</p>
<p>Відповідну правку я подав, вона зараз відхилена. Я прошу вашої підтримки на врахування цієї правкою. Ми таким чином розблокуємо можливість нормально фінансувати з наступного року як на центральному, так і на місцевому рівні цю стратегічну для нашої національної безпеки сферу державної політики.</p>
<p>Тому прошу і апелюю до здорового глузду, давайте її підтримаємо і врахуємо.</p>
<p>Дякую.</p>
<p></p>
<p>ГОЛОВУЮЧИЙ. Позиція комітету. Будь ласка, Юрій Михайлович.</p>
<p></p>
<p>14:51:24</p>
<p>КУЗБИТ Ю.М.</p>
<p>Шановні колеги, дійсно, ця правка була попередньо відхилена на комітеті, але логіка в цій правці є, тому після додаткових консультацій ми все-таки схиляємося до думки, що варто підтримати цю правку.</p>
<p>Дякую, колеги.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, поправка Василя Івановича Мокана 52-а. Вона комітетом відхилена. Водночас зараз ви почули, що позиція є така, що було б добре її підтримати. Тому я ставлю 52 поправку народного депутата Мокана на врахування. Прошу народних депутатів голосувати.</p>
<p></p>
<p>14:52:13</p>
<p>За-250</p>
<p>Рішення прийнято.</p>
<p>Шановні колеги, ми завершили поправки на врахування, більше ніхто не наполягає. Буде ще п'ять поправок на підтвердження і після цього голосуємо за законопроект в цілому.</p>
<p>Поправки на підтвердження. Южаніна. Починайте з номеру, будь ласка, Ніна Петрівна, з номеру поправки.</p>
<p></p>
<p>14:52:29</p>
<p>ЮЖАНІНА Н.П.</p>
<p>Поправка номер 5. Шановні колеги, я хотіла, щоб ви до Бюджетного кодексу відносилися все-таки як до фундаментального закону, який і визначає правила поведінки і бюджетування щорічне. І коли подали цей проект закону на виконання домовленостей з меморандумом, з МВФ по меморандуму, я була впевнена, що тут не будуть уже гратися і подавати всі поправки, всі забаганки, які тільки можна. Але я помилилася, тому 5 поправка, якою доповнюють…</p>
<p>Навіщо в Бюджетний кодекс вносити створення спеціального фонду для накопичення коштів від приватизації установ виконання покарань? Ми що будемо продавати всі тюрми чи це довгограюча програма, чи навіщо ми розпочинаємо процес? Ми будемо нові будувати? Поясніть, будь ласка, навіщо в Бюджетний кодекс вносити тимчасову норму, яка діє…</p>
<p></p>
<p>ГОЛОВУЮЧИЙ. Позиція комітету, будь ласка.</p>
<p></p>
<p>14:53:41</p>
<p>КУЗБИТ Ю.М.</p>
<p>Шановні колеги, ми унормовуємо в кодексі з 1.01.24 року і включаємо до спеціального фонду державного бюджету 70 відсотків коштів, які надійдуть від приватизації Державної кримінально-виконавчої служби, майна Державної кримінально-виконавчої служби з подальшим перенаправленням цих коштів на покращення матеріально-технічної бази, на ремонти, на будівництво нових приміщень, на організацію нових виробництв.</p>
<p>Чому ми це робимо? Колеги, ми з 21-го року, 21-й, 22-й, 23-й роки, подібні норми вже закладали в Закон про Державний бюджет на відповідний рік. Ми тепер пропонуємо як формулу, яка виявилась ефективною, перенести це в Бюджетний кодекс 24-го року. Це дозволить покращити ресоціалізацію тих людей, які відбувають покарання, створити нові робочі місця, зменшити навантаження на державний бюджет, тому що виробництва, які будуть організовані, будуть приносити дохід, крім того, надходження ПДФО до місцевих бюджетів від нових робочих місць.</p>
<p>Також я хочу зазначити, колеги, що…</p>
<p></p>
<p>ГОЛОВУЮЧИЙ. Шановні колеги, 5 поправка авторства Кузбита, вона комітетом врахована. Южаніна просить поставити на підтвердження таке рішення комітету. Я прошу підготуватися. Це поправка на підтвердження. Я ставлю 5 поправку на підтвердження. Прошу голосувати.</p>
<p></p>
<p>14:55:32</p>
<p>За-230</p>
<p>Рішення прийнято. Поправка залишається врахованою.</p>
<p>Ніно Петрівно, будь ласка, ще у вас наступний номер.</p>
<p></p>
<p>14:55:39</p>
<p>ЮЖАНІНА Н.П.</p>
<p>15 поправка.</p>
<p>Шановні колеги, щойно ви проголосували норму, яка не є нормою Бюджетного кодексу. Ну ви просто спотворюєте всі документи, які мають ґрунтовно існувати в державі. І ви зараз пояснювали абсолютно те, що не стосується даного питання.</p>
<p>Наступне питання. Скажіть, будь ласка, 15 поправка, зміна розподілу коштів, які будуть витрачатися знову на любиме будівництво доріг. Перерозподіл коштів на один відсоток забирається із забезпечення безпеки дорожнього руху і додається до будівництва доріг державного значення. Скажіть, будь ласка, а 70 мільярдів не вистачило розподілити? Що грає цей 1 відсоток, що ви зараз вносите зміни в Бюджетний кодекс? Цей розподіл планувався, обраховувався роками, внесли, використовували. Що вам дає цей 1 відсоток? Навіщо ви зараз спотворюєте знову...</p>
<p></p>
<p>ГОЛОВУЮЧИЙ. Позиція комітету по 15 поправці, коротко.</p>
<p></p>
<p>14:56:48</p>
<p>КУЗБИТ Ю.М.</p>
<p>Шановна колего, ми уточнюємо, що з 01.01.2024 пропозиції розподілу доходів державного бюджету, який джерелами формування державного дорожнього фонду збільшується з 60 до 61 відсотка відповідних коштів на розвиток мереж доріг державного значення у зв'язку з розширенням цього напрямку в частині облаштування та утримання пунктів пропуску через Державний кордон. Тобто у зв'язку з тим, що у нас збільшилися потоки перетину кордону саме автомобільними дорогами, нам потрібні додаткові кошти на організацію цих пунктів. Тільки з цим зв'язана ця правка.</p>
<p>Дякую, колеги. Прошу підтримати.</p>
<p></p>
<p>ГОЛОВУЮЧИЙ. Шановні колеги, 15-а поправка авторства народного депутата Саламахи. Вона комітетом врахована. Южаніна просить поставити таке рішення на підтвердження.</p>
<p>Сталю 15-у поправку на підтвердження. Прошу голосувати.</p>
<p></p>
<p>14:57:49</p>
<p>За-214</p>
<p>Поправка відхилена.</p>
<p>Наступний номер поправки. Ніно Петрівно, будь ласка.</p>
<p></p>
<p>14:57:55</p>
<p>ЮЖАНІНА Н.П.</p>
<p>Поправка № 19. Шановні колеги, зараз плата за надання адміністративних послуг зараховується в місцеві і районні бюджети за місцем надання послуг. Цим проектом Закону пропонується перерозподілити надходження цих платежів до бюджету. Я взагалі не розумію, як можна зараз визначати перерозподіл. Що змінилося? Чому ми забираємо від місцевих бюджетів? І в чому суть цієї поправки? Навіщо ви зараз змінюєте знову розподіл, вносячи зміни до Бюджетного кодексу? Зробіть тимчасові норми, зробіть це в бюджеті на поточний рік, не робіть це нормою Бюджетного кодексу, основи бюджетування.</p>
<p></p>
<p>ГОЛОВУЮЧИЙ. Позиція комітету.</p>
<p></p>
<p>14:58:47</p>
<p>КУЗБИТ Ю.М.</p>
<p>Шановна колего, це все-таки ви зараз говорили про правку 18 і робимо ми це з наступною метою. 30 відсотків відрахувань від надання послуг головними сервісними центрами МВС буде йти до спеціального фонду державного бюджету саме на розвиток цих сервісних центрів. Крім того, ми приведемо, унормуємо до сьогодення ціни на ці послуги, що дасть можливість навіть при 70 відсотках перерозподілу для місцевих бюджетів збільшити такі надходження з 360 мільйонів до 1,9 мільярда. Це для місцевих бюджетів. І дасть Міністерству внутрішніх справ на ці цілі додаткових 800 мільйонів, зменшить навантаження на державний бюджет.</p>
<p>Дякую. Колеги, прошу підтримати.</p>
<p></p>
<p>ГОЛОВУЮЧИЙ. Ніна Петрівна, я хочу уточнити, ви все-таки наполягаєте 19 поправку? Все. Дивіться, давайте ми не будемо дискутувати, людина просить поставити 19 поправку на підтвердження. Це поправка авторства Кузбита Юрія Михайловича. Вона комітетом врахована. Ніна Петрівна просить поставити її на підтвердження. Ставлю 19 поправку на підтвердження. Прошу голосувати.</p>
<p></p>
<p>15:00:11</p>
<p>За-234</p>
<p>Рішення прийнято.</p>
<p>Ніна Петрівна, ще дві поправки у вас, да? Будь ласка. Чи одна?</p>
<p></p>
<p>15:00:16</p>
<p>ЮЖАНІНА Н.П.</p>
<p>Наступна 29-а. Але ви щойно проголосували, почули, що вам сказали, що плата за надання послуг зросте в десятки разів. Ви голосуєте на основі цього по перерозподілу коштів. Як несоромно під час війни робити такі речі? 29 поправка, слухайте, все розуміємо, збалансованість, відповідальність Міністерства фінансів по бюджетним видаткам, але коли робиться така пряма норма, що до кожного проекту закону має бути вагомий розрахунок Міністерства фінансів, да, звісно, вони не будуть робити ніякого розрахунку навіть для розгляду на Комітет бюджетної політики. Чому? Тому що ми зараз спостерігаємо, навіть за своїми проектами законів вони не роблять такого розрахунку. Виписуючи цю норму, я погоджуюся з колегами, ніколи, ніколи, жодна депутатська ініціатива не пройде в залі. Ви зараз, насправді, змінюєте всю політику відносин між виконавчою і…</p>
<p></p>
<p>ГОЛОВУЮЧИЙ. Позиція комітету, будь ласка, по 29 поправці.</p>
<p></p>
<p>15:01:25</p>
<p>КУЗБИТ Ю.М.</p>
<p>Шановна колего, все-таки до статті 52 Бюджетного кодексу передбачені для посилення ролі Мінфіну зміни, як органу відповідального за збалансованість і обґрунтованість показників бюджету. Такі положення законопроекту не обмежують право законодавчої ініціативи щодо подання відповідних законопроектів, тобто узгоджуються з вимогами статті 93 Конституції. І також випливають з умов підписаного між Урядом України і Міжнародним валютним фондом домовленостей щодо уникнення спонтанних ініціатив, які можуть розбалансувати бюджет.</p>
<p>Дякую. Прошу підтримати.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ви почули позиції. 29 поправка авторства Юрія Михайловича Кузбита, вона врахована комітетом, але таке рішення просить підтвердити Ніна Петрівна Южаніна. Ставлю 29 поправку на підтвердження. Прошу народних депутатів голосувати.</p>
<p></p>
<p>15:02:34</p>
<p>За-235</p>
<p>Поправка залишається врахованою.</p>
<p>І завершальна, номер, Ніна Петрівна!</p>
<p></p>
<p>15:02:40</p>
<p>ЮЖАНІНА Н.П.</p>
<p>69-а. Шановні колеги, Мінфін має давати до всіх проектів розрахунки і має з нами дискутувати і має можливість відстоювати свою позицію, для того є профільний комітет і ініціатор любої законодавчої ініціативи, тобто народний депутат. Ви позбавили себе можливості навіть дискутувати щодо своїх ініціатив.</p>
<p>69 поправка. Люди, ми в березні 2022 року прийняли норму про те, що місцеві бюджети можуть перераховувати на державний бюджет кошти, які в них є вільні, для здійснення певних заходів.</p>
<p>Зараз змінюють цю норму, якщо вони потрапили до державного бюджету, відповідно вони мають витрачатися на видатки, які заплановані в бюджеті на цей рік. Але зараз пропонують змінити, щоби з подальшим розподілом таких коштів Кабінетом Міністрів України.</p>
<p>Ви скажіть, будь ласка, ви щойно сказали, що цей проект закону приймається для прозорості, відповідності, збалансованості. Де тут відповідність і збалансованість, якщо значні кошти зараз зобов'яжете місцеві ...</p>
<p></p>
<p>ГОЛОВУЮЧИЙ. Коротко позиція комітету по 69 поправці.</p>
<p></p>
<p>15:03:49</p>
<p>КУЗБИТ Ю.М.</p>
<p>Шановні колеги, ця ситуація і ця правка викликана тим, що рішення дійсно, яке ви сказали, яке ми прийняли раніше призвело до того, що перераховані кошти від місцевих бюджетів в державний бюджет зависали на рахунках Казначейства і ніхто не розумів, що з ними робити. Крім того, ми цією правкою розширюємо можливості витрачання залишків субвенцій, які залишилися в місцевих бюджетах, вводячи до використання 29 статтю Закону "Про Державний бюджет на 2023 рік", тобто розширюємо їх.</p>
<p>Дякую. Прошу підтримати, колеги.</p>
<p></p>
<p>ГОЛОВУЮЧИЙ. Шановні колеги, поправка 69, авторства Кузбита, вона комітетом врахована. Южаніна просить поставити таке рішення на голосування. Я ставлю 69 поправку на підтвердження.</p>
<p>Прошу голосувати.</p>
<p></p>
<p>15:04:53</p>
<p>За-234</p>
<p>Рішення прийнято.</p>
<p>Шановні колеги, переходимо до прийняття рішення. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Бюджетного кодексу України щодо забезпечення передбачуваності бюджетної політики та посилення боргової стійкості (реєстраційний номер 9346-1).</p>
<p>Прошу народних депутатів голосувати.</p>
<p></p>
<p>15:05:36</p>
<p>За-249</p>
<p>Рішення прийнято. Закон прийнято в цілому.</p>
<p>Вітаю, колеги.</p>
<p>По фракціях покажіть, будь ласка.</p>
<p>Наступна, 9233 і супутні з ним 9233-1 (альтернативний), це проект Закону про внесення змін до деяких законодавчих актів України щодо підвищення ефективності залучення суб’єктів господарювання у сфері благоустрою та містобудівної діяльності. Я ставлю пропозицію включити це питання до порядку денного сесії.</p>
<p>Прошу народних депутатів голосувати.</p>
<p></p>
<p>15:06:20</p>
<p>За-261</p>
<p>Рішення прийнято.</p>
<p>Шановні колеги, я ставлю пропозицію розглянути це питання за скороченою процедурою. Прошу голосувати.</p>
<p></p>
<p>15:06:42</p>
<p>За-223</p>
<p>Рішення прийнято.</p>
<p>Дякую, колеги.</p>
<p>Ідемо далі. Шановні колеги, два – за, два – проти і голосуємо, так? Будь ласка, прошу записатися: два – за, два – проти.</p>
<p>В'ятрович Володимир Михайлович, фракція "Європейська Солідарність".</p>
<p></p>
<p>15:07:16</p>
<p>В'ЯТРОВИЧ В.М.</p>
<p>Прошу передати слово Олексію Гончаренку.</p>
<p></p>
<p>ГОЛОВУЮЧИЙ. Олексій Гончаренко, будь ласка.</p>
<p></p>
<p>15:07:30</p>
<p>ГОНЧАРЕНКО О.О.</p>
<p>Олексій Гончаренко, "Європейська Солідарність". Шановні друзі, до цього законопроекту є низка зауважень ГНЕУ, інших міністерств. Ви можете відкрити і побачити це. Ми тут говоримо про містобудування, ми говоримо про ті об'єкти тимчасові, паркінги, інше, як вони можуть встановлюватися і дійсно там є велика кількість питань. Тому наша фракція буде утримуватися щодо цього.</p>
<p>Але є набагато більш важливе питання, яке сьогодні турбує всю країну. Це коли з подачі центральної влади, я хочу це нагадати, тому що, на жаль, саме центральна влада стала джерелом цієї політики, почали витрачатися бюджетні кошти бозна на що, побачила вся країна: барабани, овочерізки, серіали невідомо про що. Нам тут розповідають: серіали потрібні. Да, потрібні, але не про ту дурню, яку запланували і на що виділити більше 400 мільйонів гривень. І далі, коли це побачила місцева влада, що можна так витрачати кошти бюджетні під час війни ні на дрони, ні на антидрони, ні на військових. Нам говорять: на військових не вистачає. Повернути "тридцятку" всім - грошей нема. Доплатити - грошей нема. На це нема, на це нема. На барабани, овочерізки, серіали є. І наша місцева влада підхопила. Далі ми побачили сквери, стадіони, тротуари, бруківки і інші не потрібні під час війни речі, коли ракети падають на голову.</p>
<p>Тому, перше, не треба зараз під приводом цього казати, давайте заберемо гроші в місцевого самоврядування, роблю одразу вам зауваження і попередження, але показати приклад, що, по-перше, центральна влада буде діяти інакше і вимагає того ж від місцевої влади іти за цим прикладом. І має бути тільки один принцип: все для фронту, все для перемоги!</p>
<p align=center></p>
<p align=center>Веде засідання Перший заступник Голови Верховної Ради України КОРНІЄНКО О.С.</p>
<p></p>
<p>ГОЛОВУЮЧИЙ. Швачко, будь ласка. "Слуга народу".</p>
<p></p>
<p>15:09:41</p>
<p>ШВАЧКО А.О.</p>
<p>Передайте Мовчану слово.</p>
<p></p>
<p>15:09:45</p>
<p>ГОЛОВУЮЧИЙ. Мовчан, будь ласка.</p>
<p></p>
<p>15:09:53</p>
<p>МОВЧАН О.В.</p>
<p>Шановні колеги, це маленький, але дуже важливий законопроект. Місяць тому Служба безпеки України разом з Національною поліцією затримали чиновника Лохвицької міської ради на хабарі. Хабар складав 2 тисячі доларів за право розмістити кіоск в місті Лохвиця. Це масова історія в Україні протягом багатьох років, тому що всі тимчасові споруди, МАФи це корупція на місцевому, це мілка корупція на місцевому рівні. Але чому це важливо і чому треба ліквідувати цю дірку в законодавстві, тому що це сприйняття справедливості малим і середнім бізнесом. Це люди, які відкривають ларьки, кіоски, продають хліб, продають продукти харчування і інше.</p>
<p>Шановні колеги, цей законопроект місить в собі два важливих блоки. Перше, він забезпечує прозорі правила гри, правила розміщення тимчасових споруд в громадах на землях комунальної і державної власності. Прозорі, мається на увазі, через електронні аукціони ПрозорроПродажі. Ми це вже з вами багато разів обговорювали.</p>
<p>Другий блок стосується організації розміщення стоянок, паркінгів, також на території міст на земельних ділянках комунальної власності. І сьогодні це питання взагалі законодавством не врегульоване, дуже багато скандалів, корупційних у тому числі, здебільшого у великих містах. Ми кажемо, що все має бути через електронний аукціон. Якщо ти хочеш таким бізнесом займатися, громада організовує електронний аукціон, ти приходиш, виграєш і організовуєш парковку або встановлюєш тимчасову споруду.</p>
<p>Шановні колеги! Це законопроект про конкуренцію для малого і середнього бізнесу і про справедливі правила гри.</p>
<p>Прошу підтримати. Дякую.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>15:11:56</p>
<p>ГОЛОВУЮЧИЙ.</p>
<p>Так, "Слуга народу" висловились. Яке з мотивів у нас? Шановні, з процедури. Я розумію це все бажання.</p>
<p>Шановні колеги! Шуфрич Нестор Іванович. Після цього голосуємо, шановні колеги. Прошу запросити народних депутатів. Запросіть народних депутатів, будь ласка.</p>
<p></p>
<p>15:12:11</p>
<p>ШУФРИЧ Н.І.</p>
<p>Дякую, шановний пане Голово. Безумовно, затвердження принципу прозорості - це важливо, але завжди виникає питання, чи це зараз на часі і найголовніше? Безумовно, прозорість, конкуренція - це добре, але де ми були 2-3 роки тому? А зараз під час активних військових дій ми повертаємось до цих питань. Треба врахувати всі зауваження ГНЕУ під час розгляду цього питання до другого читання, якщо народні депутати визначаться щодо прийняття в першому читанні.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, будь ласка, переходимо до прийняття рішення. Шановні колеги! Переходимо до прийняття рішення. будь ласка, займіть свої місця.</p>
<p>Шановні колеги! Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до деяких законодавчих актів України щодо підвищення ефективності залучення суб'єктів господарювання у сфері благоустрою та містобудівної діяльності. Готові голосувати? Я прошу народних депутатів голосувати.</p>
<p></p>
<p>15:13:51</p>
<p>За-207</p>
<p>Рішення не прийнято.</p>
<p>Я ставлю пропозицію...<i> (Шум у залі)</i> Ну зараз ми всі пройдемо, ми мусимо всі пройти. Я ставлю пропозицію відправити на повторне перше читання законопроект 9233. Прошу голосувати, шановні колеги.</p>
<p></p>
<p>15:14:21</p>
<p>За-209</p>
<p>Рішення не прийнято.</p>
<p>Я ставлю пропозицію відправити суб'єкту законодавчої ініціативи на доопрацювання. Прошу голосувати.</p>
<p></p>
<p>15:14:43</p>
<p>За-210</p>
<p>Рішення не прийнято.</p>
<p>Переходимо тепер до другого, альтернативного, законопроекту. Я ставлю пропозицію прийняти за основу з доопрацюванням положень відповідно до частини першої 116 статті Регламенту Верховної Ради України альтернативний проект Закону про внесення змін до деяких законодавчих актів України щодо підвищення ефективності залучення суб’єктів господарювання у сфері благоустрою та містобудівної діяльності (реєстраційний номер 9233-1). Будь ласка, прошу голосувати.</p>
<p></p>
<p>15:15:25</p>
<p>За-199</p>
<p>Рішення не прийнято.</p>
<p>Я ставлю пропозицію відправити цей законопроект на повторне перше читання, 9233-1. Прошу голосувати.</p>
<p></p>
<p>15:15:50</p>
<p>За-194</p>
<p>Рішення не прийнято.</p>
<p>Я ставлю пропозицію відправити суб'єкту законодавчої ініціативи на доопрацювання цей законопроект. Прошу голосувати.</p>
<p></p>
<p>15:16:14</p>
<p>За-191</p>
<p>Рішення не прийнято. Проекти вважаються відхиленими.</p>
<p>Шановні колеги, наступний законопроект, 9517. Будь ласка, запросіть народних депутатів до зали, нехай продовжують працювати. Це проект Постанови про внесення змін до Постанови Верховної Ради України "Про деякі питання організації роботи Верховної Ради України дев’ятого скликання під час проведення дев'ятої сесії в умовах дії воєнного стану".</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>15:16:53</p>
<p>За-220</p>
<p>Рішення прийнято. Прийнято, чому ж ви радуєтеся? Дякую, шановні колеги.</p>
<p>Будь ласка, я запрошую Кальченка Сергія Віталійовича. Він і від авторів, і від комітету.</p>
<p></p>
<p>15:17:23</p>
<p>КАЛЬЧЕНКО С.В.</p>
<p>Шановна президія, шановні народні депутати, вже 17 місяців ми живемо в умовах повномасштабної війни, а, нагадую, війна почалася, вже, дійсно, вже десятий рік йде. І відповідно цей період воєнного стану, який був введений вперше 24 лютого 2022 року, і неодноразово продовжувався, в тому числі і сьогодні, він визначає, впливає і на кожного громадянина України. Він впливає і має наслідком особливості діяльності всіх органів влади, в тому числі і Верховної Ради. Нещодавно ми з вами, уже і після закінчення карантину, внесли зміни до Закону про комітети, дали можливість в умовах в період воєнного стану продовжити роботу комітетів в режимі онлайн.</p>
<p>Так само нагадую, що і в перший день початку повномасштабної війни після введення воєнного стану була прийнята перша постанова про організацію роботи парламенту в умовах воєнного стану, потім приймалися інші, змінені постанови про організацію роботи Верховної Ради в умовах воєнного стану відповідно в перший день роботи восьмої і дев'ятої сесій.</p>
<p>Цей проект Постанови 9517 пропонує внесення змін до постанови відповідної, яка була прийнята на початку дев'ятої сесії, це про деякі питання організації роботи Верховної Ради дев'ятого скликання під час проведення дев'ятої сесії в умовах дії воєнного стану і, власне, визначаються особливості роботи парламенту. І в зв'язку з продовженням дії воєнного стану, що сьогодні і було здійснено, потреба унормувати організаційно-правове забезпечення роботи нашого парламенту під час проведення наступної сесії. З цією метою внесений цей законопроект 9517.</p>
<p>Регламентний комітет на своєму засіданні розглянув цей проект і в ухваленому висновку відзначив про необхідність окремих редакційних уточнень щодо змісту та нумерації пунктів, зокрема з одним і назви. Зокрема одним із підпунктів проекту внести зміни до назви постанови, а іншим до підпункту першого першого пункту цієї постанови.</p>
<p>Отже, регламентний комітет у підсумку рекомендує парламенту відповідно до положень статті 20-ї і 138 Регламенту розглянути цей проект і прийняти його в цілому з урахуванням пропозицій, які викладені у висновку комітету.</p>
<p>Дякую. Прошу підтримати.</p>
<p></p>
<p>ГОЛОВУЮЧИЙ. Дякую, Сергію Віталійовичу.</p>
<p>Шановні колеги, прошу записатися два – за, два – проти, для обговорення цього законопроекту. І після цього голосуємо. Будь ласка, записуйтесь два "за", два "проти".</p>
<p>Федина Софія Романівна, будь ласка.</p>
<p></p>
<p>15:20:28</p>
<p>ФЕДИНА С.Р. Прошу передати слово моїй колезі Ірині Геращенко.</p>
<p></p>
<p>ГОЛОВУЮЧИЙ. Будь ласка, Геращенко Ірина Володимирівна.</p>
<p></p>
<p>15:20:36</p>
<p>ГЕРАЩЕНКО І.В.</p>
<p>"Європейська солідарність" хоче подякувати Збройним Силам України, легендарній 72-й бригаді, які допомогли рік тому звільнити Київську область від ворога. І Київська область поступово повертається до мирного життя.</p>
<p>Сьогодні ми повернемо, дай боже, в першому читанні електронне декларування. І тільки в парламенті, в єдиному органі в державі і досі, знаєте, все засекречено, преси немає, канал "Рада" тут не працює. І зараз за що ми збираємося голосувати? За те, щоби парламент продовжував таємно працювати, раз на місяць тут збиратися без медіа, незрозуміло як формувати порядок денний і ви все це підтримуєте.</p>
<p>На фронті вас просто зневажають, тому що солдати воюють без вихідних, без всіляких там, знаєте, відпусток і таке інше. І те, що парламент збирається раз на місяць замість того, щоб повернутися до нормального сьогодні порядку денного, до нормально спланованих пленарних тижнів, до нормального графіку роботи, до вчасної передачі до комітетів порядку денного для їх розгляду, до трансляції каналу "Рада".</p>
<p>До речі, Київрада в прямому ефірі транслює свої засідання і все добре. До речі, Олексій Гончаренко, Железняк, я – всі ми зараз даємо інформацію про діяльність, роботу Верховної Ради України замість телеканалу "Рада", яку ви фінансуєте мільярдами і вона робить трансляції Офісу Президента, і нічого не трапляється, розумієте. А ви хочете збільшити ваші відпустки, вашу тут бездіяльність, ваші неприходження в Верховну Раду.</p>
<p>Голосувати за це ганьба. Ми армії передамо кожного, хто проголосує "за" зараз за цю ганебну постанову. Вимагаємо нормальної роботи Верховної Ради України: пленарні тижні, робота в комітетах відкрита, а не онлайн, канал "Рада", преса отут от, підзвітність – так має працювати парламент під час воєнного стану. Досить боятися! Труси!</p>
<p></p>
<p>ГОЛОВУЮЧИЙ. Слово надається Швачку Антону Олексійовичу, фракція політичної партії "Слуга народу". Будь ласка.</p>
<p></p>
<p>15:22:41</p>
<p>ШВАЧКО А.О.</p>
<p>Колеги, ми зараз знаходимося в стані війни. Я вважаю, що Верховна Рада має працювати так як вона працює, адже ми знаходимося в надзвичайній ситуації. Прошу всіх підтримати.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Власенко Сергій Володимирович, фракція "Батьківщина".</p>
<p></p>
<p>15:23:04</p>
<p>ВЛАСЕНКО С.В.</p>
<p>Дякую, пане Голово.</p>
<p>Колеги, давайте чесно скажемо один одному, що спеціальний режим роботи Верховної Ради був абсолютно виправданий в перші дні після широкомасштабної прямої агресії Росії в лютому, коли Київ було оточено, коли кожен день ми не знали, що буде відбуватися. Абсолютно було очевидно, що не треба було нам публічно говорити, коли засідання Верховної Ради, треба було прибрати звідси журналістів, і це було виправдано. Тут нема жодних питань. Але, колеги, сьогодні ситуація повністю змінилась. Сьогодні, якщо ви подивитеся телеграм-канали, так в онлайні йде трансляція звідси, ну от показують, які йдуть голосування, кожні 5 хвилин. Це все зрозуміло і всі знають, що ми тут збираємось, що ми працюємо. Єдине, що ми не можемо нормально донести позицію до виборців і люди взагалі думають, що Верховна Рада - це якийсь ефемерний орган, невідомо чим він займається. Тому фракція "Батьківщини" за абсолютно нормальне відновлення роботи Верховної Ради в нормальному режимі.</p>
<p>Нам кажуть, що нам треба специфічний календарний план. Та нема з цим проблем, давайте затвердимо специфічний календарний план. Нам кажуть, що є ще якісь технічні проблеми, так давайте ми їх вирішимо. Але в принципі давайте перейдемо в нормальний режим роботи, коли ми зможемо спілкуватися з виборцями через телебачення, коли тут будуть журналісти, коли ми зможемо нормально працювати, але в такому режимі, як ми працюємо зараз, я маю на увазі в такому самому календарному плані, нічого не змінюється. Давайте не будемо грати і робити вигляд, що в нас тут сверхсекретність і ніхто не знає, що збирається Верховна Рада. Єдине, що, я ще раз підкреслюю, люди не знають за що ми тут голосуємо, а те, що ми тут збираємося, то вони знають.</p>
<p>Тому фракція "Батьківщини" не буде підтримувати зазначену постанову. І ми звертаємося до керівництва Верховної Ради: перед початком наступної сесії розробити нормальний графік роботи Верховної Ради.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Арешонков Володимир Юрійович, група "Довіра". Після цього переходимо до голосування.</p>
<p></p>
<p>15:25:13</p>
<p>АРЕШОНКОВ В.Ю.</p>
<p>Шановний пане Голово, шановні колеги! Ну, перше, якщо виходити з логіки здорової, то коли переважною більшістю в цій залі підтримали воєнний стан, мобілізацію, то говорити зараз про те, що ми маємо абсолютно вільні умови для роботи, мабуть, все-таки перебільшення. Тому ми працювали і працюємо в специфічних умовах, і вони передбачають безпекові в тому числі заходи. Тому ще раз підкреслюю, це наше як би логічне рішення. Але в чому я повністю погоджуюсь з колегами? Те, що потрібно говорити про якісну роботу зараз Верховної Ради.</p>
<p>От про це потрібно говорити.</p>
<p>Чи виконуємо ми сьогодні ті завдання, які стоять перед нами як представниками народу? В цілому виконуємо, але є цілий ряд питань, до яких у нас не доходить час. Тоді давайте подумаємо над тим, щоб обговорювати їх більш активно на рівні комітетів. Давайте там посилимо, скажімо, роботу. Давайте будемо проводити дискусії, можливо, в більшому форматі під час підготовки до сесійних засідань, в межах Погоджувальної ради з тим, щоб менше часу витрачати на політичні баталії і дискусії тут, у сесійній залі. Але я категорично заперечую сьогодні тези, які ідуть з окремих органів центральних про те, що Верховна Рада не виконує свої обов'язки. Іде свідоме приниження Верховної Ради як інституції. Якщо ви, шановні колеги, дозволяєте це, тоді давайте ви знаємо, що потрібно об'єднати зусилля з тим, щоб довести – ми працюємо, працюємо на державу, працюємо системно, всі політичні сили. І давайте так і...</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я прошу зайняти місця, поки ми готуємося, все-таки декілька слів от хочу підтвердити, що ми всі точно знаємо, що Верховна Рада не просто працює, а працює в цьому місці з першого дня повномасштабного вторгнення до України. І я пам'ятаю дуже добре цей ранок, коли ми зібралися, і з цього моменту, проголосувавши за введення в країні воєнного стану, на жоден день не пішли звідси і виконували свій обов'язок, який покладається на кожного з нас. Але успіх Верховної Ради в тому числі був і в тому, що ми зробили спеціальний режим для того, щоб певним чином уберегти єдиний законодавчий орган нашої держави. У нас немає ні над нами, ні під нами – ми єдиний. І під час всіх цих питань виникає питання в тому числі і безпеки цього органу, це не питання одиничних осіб.</p>
<p>І мені дуже прикро, що деякі особи чваняться тут тим, що вони порушують нашу постанову, коли ви сказали не висвітлювати діяльність Верховної Ради, а вони хайпують як інформаційні наркомани тут, ставлячи своє понад суспільне.</p>
<p>Я ставлю... Шановні колеги, переходимо до прийняття рішення. Переходимо до прийняття рішення. Шановні колеги, я ставлю пропозицію прийняти в цілому з урахуванням пропозицій комітету та з необхідними техніко-юридичними поправками проект Постанови про внесення змін до Постанови Верховної Ради України "Про деякі питання організації роботи Верховної Ради України дев’ятого скликання під час проведення дев’ятої сесії в умовах дії воєнного стану" (реєстраційний номер 9517). Я прошу народних депутатів голосувати.</p>
<p></p>
<p>15:29:35</p>
<p>За-250</p>
<p>Рішення прийнято. Дякую, колеги.</p>
<p>По фракціях покажіть, будь ласка.</p>
<p>Переходимо далі, шановні колеги. Далі той законопроект, якого всі з нетерпінням чекали. Шановні народні депутати України, відповідно до статей 50 і 96 Регламенту Верховної Ради України до мене з листом звернулися керівники депутатських фракцій і груп щодо необхідності невідкладного розгляду проекту Закону (реєстраційний номер 9534) про внесення змін до деяких законів України про визначення порядку подання декларацій осіб, уповноважених на виконання функцій держави або місцевого самоврядування, в умовах воєнного стану та незаперечення щодо застосування процедури ad hoc. Також про необхідність невідкладного розгляду цього питання було зазначено на Погоджувальній раді депутатських фракцій і груп. Тому переходимо до прийняття рішення.</p>
<p>Я ставлю на голосування пропозицію про включення до порядку денного сесії проекту Закону (реєстраційний номер 9534) про внесення змін до деяких законів України про визначення порядку подання декларацій осіб, уповноважених на виконання функцій держави або місцевого самоврядування, в умовах воєнного стану. Прошу народних депутатів голосувати.</p>
<p></p>
<p>15:31:08</p>
<p>За-279</p>
<p>Рішення прийнято.</p>
<p>Ставлю на голосування пропозицію про визначення невідкладним законопроекту (реєстраційний номер 9534) про внесення змін до деяких законів України про визначення порядку подання декларацій осіб, уповноважених на виконання функцій держави або місцевого самоврядування, в умовах воєнного стану, скорочення строків внесення альтернативних законопроектів до початку розгляду питання та його розгляд сьогодні на засіданні.</p>
<p>Прошу народних депутатів голосувати.</p>
<p></p>
<p>15:31:54</p>
<p>За-281</p>
<p>Рішення прийнято.</p>
<p>Я ставлю на голосування пропозицію про обговорення законопроекту за скорченою процедурою. Прошу народних депутатів голосувати.</p>
<p></p>
<p>15:32:21</p>
<p>За-229</p>
<p>Шановні колеги, я вражений такій одностайності, може без обговорення одразу і повернемо декларування, перший крок зробимо. Готові? Шановні колеги, дякую за таку єдність.</p>
<p>Хто не готовий повернути декларування? Будь ласка, тоді, дві фракції проти того, щоб швидше повернути декларування.</p>
<p>Шановні колеги, тоді запишіться: два – за, два – проти. Але поки ви записуєтеся, я надаю слово ініціатору цього законопроекту Давиду Георгійовичу Арахамії.</p>
<p></p>
<p>15:33:09</p>
<p>АРАХАМІЯ Д.Г.</p>
<p>Колеги, це дійсно річ, яка хвилює 800 тисяч людей, які мають подавати декларації і на нас з вами велика відповідальність. З одного боку, нам треба продемонструвати суспільству, а також нашим партнерам, що нам нічого нема що приховувати, що всі готові декларуватись, а з іншого боку нам треба подбати про безпеку членів родин, в першу чергу, тих людей, які зараз працюють на державу і знаходяться біля окупованих територій, на них фактично відкрите полювання. Тому на нас дійсно є велика відповідальність, ми маємо до цього ставитись дуже серйозно.</p>
<p>Тому на сьогоднішній день ми демонструємо нашу рішучість, що ми за відновлення декларування. Але я ще раз підкреслюю, що нам треба дуже багато попрацювати між першим та другим читанням для того, щоб врахувати ці норми безпеки, які хвилюють зараз багато декларантів. Я зараз не про Верховну Раду, а я зараз, в першу чергу, про місцеві ради, які знаходяться біля... і про військових також і про членів їх родин. Тому я прошу продемонструвати єдність в цьому питанні і проголосувати негайно перше читання, щоб всі бачили, а далі до другого читання напрацювати нормальне спільне рішення.</p>
<p>Дякую.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Анастасія Олегівна, будете чи не будете доповідати? Будете. Будь ласка, Радіна. Після цього переходимо: два – за, два – проти.</p>
<p></p>
<p>15:34:48</p>
<p>РАДІНА А.О.</p>
<p>Доброго дня, шановні колеги, я хочу вам нагадати на яких умовах народ України обрав мене, вас і всіх тут присутніх, народними депутатами. Частиною нашого суспільного договору була наша з вами відкритість. Ми заходили в Раду на умовах, що ми показуємо наші статки, що наші статки перевіряють, що ми несемо відповідальність у випадку, якщо у наших статках знаходять ознаки брехні в декларації, знаходять ознаки незаконного збагачення, знаходять ознаки необґрунтованих активів. Ми з вами несемо відповідальність за те, щоби дотриматися умов цього суспільного договору. Ми маємо зараз з вами повернути обов'язок декларуватися, повернути обов'язкові перевірки наших декларацій і показати українцям, що нам немає за що ховатися, показати українцям свою чесність, проактивно. Цього від нас чекають люди, цього від нас чекають на фронті, не зрозуміє ніхто, якщо зараз Верховна Рада не ухвалить рішення в першому читанні, колеги. Зараз розповідати, що система декларування недосконала і тому ми не голосуємо перше читання, означало би просто збрехати людям і не повернути декларування в принципі.</p>
<p>Я закликаю, колеги, зробити те, про що просив і голова фракції, підтримати законопроект у першому читанні, допрацювати його до другого читання спокійно, конструктивно і дотриматися нашої частини суспільного договору.</p>
<p>Дякую дуже, колеги.</p>
<p></p>
<p>ГОЛОВУЮЧИЙ. Дякую, Анастасія Олегівна.</p>
<p>Шановні колеги, записалися від фракцій. Будь ласка, Климпуш-Цинцадзе Іванна Орестівна, "Європейська Солідарність"</p>
<p></p>
<p>15:36:32</p>
<p>КЛИМПУШ-ЦИНЦАДЗЕ І.О.</p>
<p>Прошу передати слово Вікторії Сюмар.</p>
<p></p>
<p>ГОЛОВУЮЧИЙ. Вікторія Сюмар, будь ласка.</p>
<p></p>
<p>15:36:42</p>
<p>СЮМАР В.П.</p>
<p>Шановні колеги, дуже добре, що дійшли нарешті до цього руки. Я не знаю коли, кому заважала прозорість і підзвітність. Тому що завдяки ProZorro ми дізналися, наприклад, про серіали на 400 мільйонів гривень, один з яких про Паровоза – Поворознюка. Ми дізналися від журналістів про яйця по 17 гривень в Мінобороні.</p>
<p>І от зараз ми мали би показати теж приклад, що прозорість – це стосується і Верховної Ради України, і Кабінету Міністрів України, і тих новопризначених людей у ВЦА, тих новопризначених людей в регіонах, які зараз не подавали жодних декларацій, не проводили, жодних перевірок щодо них не проводилося.</p>
<p>Я взагалі дивуюся, що цю ініціативу зараз мої колеги. Тому що насправді цю ініціативу давним-давно мав би подати уряд України, уряд Дениса Шмигаля, тому що це одна із умов Європейського Союзу. Мені... і ми хочемо дуже почати переговори, ми хочемо отримати цю нашу історичну перемогу, стати членами Європейського Союзу.</p>
<p>Мені не все подобається в проекті, який зараз поданий. Мені не подобається, що там хочуть приховати оці шалені премії, які будуть перевищувати насправді нормальні норми в умовах воєнного стану. Я хочу знати хто отримує гроші більші, ніж їх отримують українські військові в цих умовах. Ну, нащо ми це ховаємо зараз, коли суспільство хоче це знати? Я так само, мені не подобається, наприклад, що ми збираємося ховати будь-яку оренду до 137 тисяч гривень. Чому? З якого перепуга оце от, скажіть, чого ми боїмося? Там багато речей насправді. Чого ми ховаємо третіх осіб якихось в цих деклараціях. Чому? Ми так всі переживаємо? Насправді небезпека сьогодні є тим, хто на лінії фронту, ті люди, які на лінії фронту, хочуть від нас підзвітності і прозорості. Давайте будемо їх поважати, давайте зараз голосувати за те, що було впроваджено в 2016 році, і нормально працювали. І давайте мати повагу сьогодні до українського війська, яке єдине сьогодні перебуває в небезпеці.</p>
<p></p>
<p>ГОЛОВУЮЧИЙ. Слово надається Герусу Андрію Михайловичу, фракція "Слуга народу".</p>
<p></p>
<p>15:38:51</p>
<p>ГЕРУС А.М.</p>
<p>Шановні колеги, всі ми розуміли, на що ми підписуємся, коли ми в 2019 році балотувались до Верховної Ради і ті, хто з нас стали депутатами, розуміли, які законодавчі зобов'язання, яка відповідальність у нас з вами є. Тому нам сьогодні повернутись до прозорості в парламенті, потрібно відновити електронне декларування. За декілька років ми навчились вже заповнювати ці непрості іноді декларації. Я сподіваюсь, до другого читання буде доопрацьовано, щоб ми могли застрахувати такі ситуації, коли просто є якісь помилки або є якісь випадковості з неточностями в деклараціях, але нам потрібно повернути прозорість, нам потрібно зробити цей антикорупційний крок і я хочу подякувати лідерам цього процесу – Давиду Георгійовичу Арахамії і Анастасії Радіній і в нас був довгий діалог з нашими міжнародними партнерами. Ми повинні виконати і це зобов’язання, зробити цей крок і рухатись далі і показати всій країні приклад прозорості і приклад того, як антикорупційні закони можуть прийматись в нас в парламенті. Дякую.</p>
<p></p>
<p>ГОЛОВУЮЧИЙ. Будь ласка, Нестор Іванович Шуфрич. "Платформа – За життя і мир!".</p>
<p></p>
<p>15:40:00</p>
<p>ШУФРИЧ Н.І.</p>
<p>Дякую, шановний пане Голово. Прошу передати слово народному депутату Григорію Мамці. Дякую.</p>
<p></p>
<p>ГОЛОВУЮЧИЙ. Григорій Миколайович Мамка, будь ласка.</p>
<p></p>
<p>15:40:09</p>
<p>МАМКА Г.М.</p>
<p>Шановні народні депутати, ну я давайте відкину політику, тому що це більш юридичний факт щодо декларування, тому що чому юридичний. Те, що виступали з трибуни, хто кому обіцяв, це повинно бути. Не повинно цього обіцяти. Можна кричати з трибуни, а під килимом робити інше. Ми не відносимось до таких людей, але ми вимагаємо про те, що? Якщо декларувати, то повинна бути декларація, зрозуміла, відкрита і по ній особа повинна, повинна, зверніть увагу, пояснити свої статки з метою підтвердження чи спростування факту незаконного збагачення, зверніть увагу. На даний час почались військові дії, війна, виходять керівники, які борються, на жаль, не з корупцією, а з корупціонерами, тільки, правда, до суду справи не доходять, і кажуть про те, що, слухайте, ми зупиняємо це, будемо декларуватися після закінчення війни. Пройшло півтора року, кажуть, слухайте, ми напевно казали, ну трохи пошкодували, давайте повернемо. Звертаю увагу, не повернули.</p>
<p>Ви всі читаєте засоби масової інформації, керівник НАЗК каже про те, що він проведе перевірки військкоматів, всі чули. Так що, перевірки заборонені? Чи декларації хтось не може подати для огляду? Всі можуть. Ми будемо підтримувати в першому читанні цей законопроект, але між першим і другим будемо вносити правки. І звертаю увагу, зобов'язання щодо іншого законопроекту, процедури через інший комітет, його реєстрація, хочу зазначити, через 3-4 дні, про що була домовленість. Не треба кричати з трибуни, необхідно просто взяти зробити і виконати зобов'язання.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, ще залишилися Власенко Сергій Володимирович і Юрчишин Ярослав Романович. І після цього Бурміч.</p>
<p>Так, будь ласка.</p>
<p></p>
<p>15:42:28</p>
<p>ВЛАСЕНКО С.В.</p>
<p>Дякую, пане Голово. Фракція "Батьківщина" буде підтримувати в першому читанні цей законопроект, ми є серед його авторів. Ми пройшли всі перевірки, які необхідно пройти, коли подавалися декларації. До нас не було питань. Але, колеги, давайте чесно скажемо, давайте без популізму скажемо, що, на жаль, в діючому законі є багато речей, які до чесного і прозорого декларування не мають ніякого відношення. Я, знаєте, не люблю комсомольський патріотизм з цієї трибуни, коли виходять так звані антикорупціонери, б'ють себе в груди і розповідають нам якісь казки. На жаль, цей закон стимулює так звані антикорупційні органи займатися статистичною профанацією, роблячи якісь речі, які до закону і до боротьби з корупцією не мають ніякого відношення. Ми за те, щоб декларування відбувалось, щоб політики були підзвітні суспільству, але щоб це декларування не було інструментом, знаєте, свавільного впливу на кожного політика, причому свавільного, коли цей закон тлумачиться, коли на чорне говорять біле, а потім дійсно, як говорять колеги, справи розвалюються в судах.</p>
<p>Тому ми за те, щоб, як сказали попередні виступаючі автори, за те, щоб ми підійшли чесно і справедливо до цього закону і між першим і другим читанням змогли його привести у відповідність до того, щоб дійсно політики були підзвітні, політики були прозорі, політики декларувались, але щоб це декларування було розумне, зрозуміле для суспільства і не давало можливість нікому спекулювати, маніпулювати, створювати якісь піарні події, а потім, через 2 роки, ховати очі і говорити: "Ой, вибачте, ми помилилися. Ой, вибачте, ми не знали. Ой, вибачте, ми не того зловили. Ой, вибачте, ми не можемо довести".</p>
<p>Тому ми за те, щоб ми були чесними із суспільством, прозорими до суспільства, і саме тому фракція "Батьківщина", я ще раз зазначу, підтримує цей закон в першому читанні і долучиться до його доопрацювання до другого читання.</p>
<p>Дякую. <i>(Оплески)</i></p>
<p></p>
<p>ГОЛОВУЮЧИЙ. Будь ласка, Юрчишин Ярослав. А, Кулініч, да? Чекайте, то від вас Бакунець чи Кулініч, хто буде? Білозір. Дивіться, я оголосив спочатку Юрчишин, потім буде Білозір і після цього буде Бурміч і завершуємо.<i> (Шум у залі)</i> Так не 2 хвилини. А, ви є? Боже, я перепрошую, я перепрошую, все. Білозір тоді спочатку, я перепрошую. Білозір, будь ласка. Після цього буде Юрчишин, після цього буде Бурміч.</p>
<p></p>
<p>15:45:09</p>
<p>БІЛОЗІР Л.М.</p>
<p>Шановний пане Голово, шановні колеги, шановні українці! Ми пам'ятаємо ту мить, коли Україна в червні минулого року отримала статус кандидата в члени Європейського Союзу, але багато вже забули, що є 7 принципів, 7 критеріїв, і серед них це боротьба з корупцією і прийняття саме цього закону, який давно вже на часі.</p>
<p>Так, можливо, в питаннях безпеки на початку повномасштабного вторгнення декларування посадовців стало необов'язковим, а реєстр був закритий. Але наслідок ми маємо сьогодні, і лише третина всіх державних службовців, як би, надала інформацію і задекларувала свої статки за 2021-2022 рік.</p>
<p>Також паралізовані перевірки, перевірки НАЗК. Адже сьогодні корупція нікуди не ділася. Ми маємо ситуацію, коли маємо десятки сигналів корупційних дій на всіх рівнях: від місцевого рівня, регіонального до центрального. Просто зараз на відпочинку знаходяться сотні чиновників, чи повернулись з відпочинку, купуються вілли, обираються люксові автомобілі. І потрібен запобіжник. Один з запобіжників, звичайно, це офіційне публічне декларування.</p>
<p>Звичайно, ще нам потрібно забезпечити і справедливість, невідворотність покарання, верховенство права. І цей наратив має бути імплементований в нашу державну антикорупційну політику.</p>
<p>Тому не варто посилатися на питання безпеки, коли наші хлопці і дівчата сьогодні самотужки, і волонтери, і ми збираємо на дрони, на окуляри тактичні, на плитоноски. Не варто посилатися на питання безпеки, коли ми маємо, що окремі групи взагалі не мають дронів. Тому…</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Юрчишин Ярослав Романович, фракція "Голос". Після цього Бурміч Анатолій Павлович, і переходимо до голосування.</p>
<p></p>
<p>15:47:30</p>
<p>ЮРЧИШИН Я.Р.</p>
<p>Шановні колеги, дуже радує оце єднання. Єдине, що дивно, що ми цілий рік взагалі-то якось не могли вирішити достатньо просте питання. А зараз виглядає так, що всі готові голосувати, це чудово. Я дуже вдячний, власне, організації робочої групи, бо ми звикли політично один одного звинувачувати, але це випадок, коли знайшли рішення.</p>
<p>Були гірші варіанти, були кращі варіанти, але в діалозі, не звинувачуючи один одного корупціонерами, антикорупціонерами, ми можемо показати суспільству відкритість і підзвітність. Ключове завдання, щоб так само в одному пориві ми з вами оперативно підготувалися до другого читання і зробили електронне декларування тим, чим воно має бути. Не використанням в політичних моментах як це час від часу буває, а насправді символом прозорості, на яку буде рівнятися Європейський Союз до моменту вступу України, а коли вступимо…</p>
<p></p>
<p>ГОЛОВУЮЧИЙ. Будь ласка, Бурміч Анатолій Петрович, депутатська група "Відновлення України".</p>
<p></p>
<p>15:48:43</p>
<p>БУРМІЧ А.П.</p>
<p>Шановні колеги, шановний Голово, ми на початку агресії цілком обґрунтовано прийняли рішення про відтермінування декларацій. Чому? Тому що виникали безпекові питання по складності і таке інше, і це логічно.</p>
<p>А що сталося? Ми вже перемогли і звільнили територію, людей повернули, реєстри, все? А сталося просто, тому що суспільство і наші партнери бачать як тут окремі представники влади розкрадають той бюджет і ту допомогу, яку нам надають. Просте декларування воно нам не допоможе, треба посилювати, треба посилювати відповідальність. Треба тим окремим чиновникам зрозуміти, що йде війна. І мені здається, такі питання як корупція або розкрадання треба прирівнювати до зради на час війни.</p>
<p>А тому треба попрацювати. Ми, звичайно, підтримаємо в першому читанні, але все зробимо, щоб це не перетворилося в окремі вибіркові політичні переслідування.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, обговорення питання завершено. Але з процедури Камельчук просить? Ні, не з трибуни точно. У нас з процедури не може бути з трибуни. Будь ласка.</p>
<p></p>
<p>15:49:58</p>
<p>КАМЕЛЬЧУК Ю.О.</p>
<p>Це теж хороша трибуна.</p>
<p>Дякую, Руслане Олексійовичу, за можливість висловитися.</p>
<p>Отже, що хотів сказати, не треба боятися декларування і не треба боятися прозорих процедур. Якщо ми говоримо про чесну історію розгляду цього питання, я хочу завірити всіх, хто зараз буде бачити це відео, народні депутати за декларування...</p>
<p></p>
<p>ГОЛОВУЮЧИЙ. Юрію, стоп! Юрію, дивіться. Давайте ми не будемо обманювати один одного. Ви ж сказали з процедури. Все. Дякую.</p>
<p>Переходимо до прийняття рішення. Шановні колеги, я ставлю на голосування пропозицію про прийняття за основу проекту Закону (реєстраційний номер 9534) про внесення змін до деяких законів України про визначення порядку подання декларацій осіб, уповноважених на виконання функцій держави або місцевого самоврядування, в умовах воєнного стану та з доопрацюванням положень відповідно до частини першої статті 116 Регламенту Верховної Ради України.</p>
<p>Шановні колеги, я прошу голосувати.</p>
<p></p>
<p>15:51:18</p>
<p>За-299</p>
<p>Майже конституційна більшість. Рішення прийнято.</p>
<p>Шановні колеги, перелік питань, який був попередньо узгоджений Погоджувальною радою, ми пройшли. На сьогодні завершили. Дякую всім за плідну роботу. Зараз я оголошую перерву в нашому пленарному засіданні. Про час і місце його продовження вам буде повідомлено завчасно. Нагадую про необхідність непоширення інформації щодо його початку. Працюємо далі на перемогу. І слава Україні!</p>

Засідання 8 (продовження)
30. 08. 2022
            

<p align=center>ЗАСІДАННЯ ВОСЬМЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>30 серпня 2022 року, 12 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>12:06:35</p>
<p>ГОЛОВУЮЧИЙ. Слава Україні !</p>
<p>Шановні народні депутати України, я прошу вашої уваги. Перед продовженням нашого пленарного засідання вкотре я хочу наголосити на необхідності неухильного дотримування безпекових правил у будинку Верховної Ради України і не поширювати інформацію щодо дати і часу початку пленарного засідання, його перебігу та прийняття в парламенті рішень раніше ніж через 30 хвилин після завершення нашої роботи. Я прошу всіх у Верховній Раді України відповідально поставитись до забезпечення безпеки єдиного законодавчого органу нашої держави, ваших колег, працівників Апарату і гостей парламенту.</p>
<p>Шановні народні депутати, я нагадую, що Верховна Рада працює в режимі пленарного засідання безперервно, тому сьогодні відповідно до прийнятих нами постанов про організацію роботи Верховної Ради України в умовах дії воєнного стану та "Про організацію роботи Верховної Ради України у зв'язку з актом збройної агресії Російської Федерації проти України 24 лютого 2022 року" за пропозицією Погоджувальної ради депутатських фракцій і груп ми продовжуємо пленарне засідання.</p>
<p>Шановні колеги, я прошу вашої уваги. В Україні з візитом перебуває делегація представників партії "Альянс лібералів і демократів за Європу" (ALDE) на чолі з їхнім співголовою, депутатом Європейського парламенту Ілханом Кючуком.</p>
<p>Давайте привітаємо, делегація знаходиться в залі засідань Верховної Ради. Ми високо цінуємо послідовну непохитну підтримку, незалежний суверенітет, територіальну цілісність України. <i> (Оплески)</i></p>
<p>Шановні народні депутати, за доброю нашою традицією, розпочнемо роботу з виконання Державного Гімну України.</p>
<p><i>(Лунає Державний Гімн України)</i></p>
<p>Героям слава! </p>
<p>Шановні народні депутати України, вчора, 29 серпня, ми вшановували пам'ять наших героїв, які загинули в боротьбі за незалежність, суверенітет, територіальну цілісність України. Захисники і захисниці України вже дев'ятий рік відважно та самовіддано стримують збройну агресію Російської Федерації проти України, сьомий місяць чинять рішучий опір широкомасштабній рашистській навалі, відстоюючи свободу, демократію, суверенне право українського народу вільно і самостійно визначати власну долю на рідній землі.</p>
<p>Я прошу всіх хвилиною мовчання вшанувати пам'ять воїнів, які віддали найдорожче – своє життя за незалежну, єдину і неподільну процвітаючу європейську країну. Вічна пам'ять і вічна шана всім, хто поклав життя за Україну. Вічна слава всім, хто воює за її суверенітет і незалежність. Вшануємо також світлу пам'ять усіх мирних українців, які загинули внаслідок агресії держави-терориста.</p>
<p><i>(Хвилина мовчання)</i></p>
<p>Дякую. Прошу сідати.</p>
<p>Шановні колеги, перед тим, як розпочати нашу роботу, я хотів би ще повідомити, що сьогодні день народження у наших колег народних депутатів України Артема Васильовича Дубнова ("Слуга народу") і Дмитра Валерійовича Ісаєнка ("Відновлення України"). Давайте їх привітаємо. Будемо бажати їм міцного здоров'я, звитяжної праці на благо нашої держави і якнайшвидшої перемоги. <i>(Оплески)</i></p>
<p>Шановні народні депутати, 12 серпня 2022 року та 26 серпня 2022 року Центральна виборча комісія зареєструвала народних депутатів України, обраних на позачергових виборах народних депутатів України 21 липня 2019 року в загальнодержавному багатомандатному виборчому окрузі, включених до виборчого списку політичної партії "Слуга народу", Васюка Олександра Олександровича та Короленко Валентину Юріївну. Відповідно до статі 79 Конституції України перед вступом на посаду народні депутати України складають присягу перед Верховною Радою України.</p>
<p>Для складення присяги на трибуну запрошується народний депутат України Васюк Олександр Олександрович.</p>
<p></p>
<p>ВАСЮК О.О. Я, Васюк Олександр Олександрович, присягаю на вірність Україні. Зобов'язуюсь усіма своїми діями боронити суверенітет та незалежність України, дбати про благо Вітчизни і добробут Українського народу. Присягаю додержуватись Конституції України та законів України, виконувати свої обов'язки в інтересах усіх співвітчизників.</p>
<p>І нехай в цьому допоможе мені Бог. Дякую.</p>
<p></p>
<p>ГОЛОВУЮЧИЙ. Дякую вам.</p>
<p>Шановні колеги, для складення присяги на трибуну запрошується народна депутатка України Короленко Валентина Юріївна. Будь ласка.</p>
<p></p>
<p>КОРОЛЕНКО В.Ю. Присягаю на вірність Україні. Зобов'язуюсь усіма своїми діями боронити суверенітет і незалежність України, дбати про благо Вітчизни і добробут Українського народу. Присягаю додержуватись Конституції України і законів України, виконувати свої обов'язки в інтересах всіх співвітчизників.</p>
<p>Слава Україні!</p>
<p></p>
<p>ГОЛОВУЮЧИЙ. Героям Слава! Вітаю.</p>
<p>Шановні колеги, вітаю вас із складенням присяги. І я передаю слово Олександру Сергійовичу.</p>
<p></p>
<p>12:13:46</p>
<p>КОРНІЄНКО О.С.</p>
<p>Згідно з поданою заявою та відповідно до частини третьої статті 60 Регламенту Верховної Ради України повідомляю про входження народних депутатів України Васюка Олександра Олександровича та Короленко Валентини Юріївни до складу депутатської фракції політичної партії "Слуга народу".</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, на Погоджувальній раді ми домовилися перед початком розгляду питань порядку денного надати час до 3 хвилин для виступів уповноважених представників депутатських фракцій та груп. Я прошу представників депутатських фракцій і груп записатися на виступи.</p>
<p>Слово надається народному депутату України Батенку Тарасу Івановичу, депутатська група "Партія "За майбутнє".</p>
<p></p>
<p>12:14:57</p>
<p>БАТЕНКО Т.І.</p>
<p>Доброго дня, шановні колеги, шановні гості! Насамперед ми вдячні нашим західним партнерам, які в умовах війни надають велику підтримку Україні зброєю та фінансами, тому що без цієї підтримки Україні було б немислимо важко. Не меншою мірою ми маємо бути вдячні нашим волонтерам і простим громадянам України, які останнє віддають на Збройні Сили України, вірячи в нашу перемогу. І в міру того, як на Росію опускається залізна завіса, а в самій Росії формується абсолютний тоталітарний режим, Україна повинна мати щирі відкриті двері в Європу і отримувати цю підтримку, яку обіцяють далі наші західні партнери.</p>
<p>Ми сподіваємося, що знаходимося на переломному етапі війни, коли, як сказав Президент, хочемо забрати своє. Рівно ж ми знаходимося переддень початку осені, друзі. Це новий навчальний сезон, який важкий, але важливий для наших школярів, які повинні отримати належну освіту. Рівно ж ми не за горами, коли найважча для України зима наступить за всю історію української незалежності.</p>
<p>Тому Верховна Рада України зі свого боку повинна підтримати ініціативи, скеровані на закупівлю, додаткову закупівлю, природного газу для потреб населення і визначення суб'єкта такої закупівлі, Кабінету Міністрів України відповідний законопроект сьогодні ми будемо розглядати. Ми вдячні канадському уряду за наданий кредит на закупівлю природного газу в розмірі 12,7 мільярда гривень.</p>
<p>Громадяни України мусять розуміти всі складнощі цього осінньо-зимового періоду і знати, як ми повинні його пройти. Зокрема, чи вдасться державі наростити потрібні 15-19 мільярдів кубів газу, 2-2,5 мільйона тонн вугілля для теплогенеруючих підприємств. Також ми повинні чітко розуміти те, якою мірою великі міста, що перебувають під ракетними обстрілами, будуть забезпечені центрами обігріву, пересувними дизельними та газовими генераторами, буржуйками, пересувними котельнями на альтернативних видах палива; чи достатньо коштів з резервного фонду отримали центри об'єднаних громад для закупівлі всіх необхідних речей, щоб пройти цей опалювальний, непростий сезон.</p>
<p>Ми розуміємо, що ракети нашого ворога так чи інакше завершуються, але він і надалі намагатиметься пошкодити чи розбити теплоелектроцентралі, щоб в такий спосіб змусити Україну погодитися на такі потрібні Кремлю компроміси.</p>
<p>Тому громадяни України повинні отримати від керівників усіх центральних органів влади затвердження і переконання в тому, що цей опалювальний сезон буде пройдено і Україна залишиться з теплом, а ми збережемо свої домівки і свою незалежність.</p>
<p>Дякую.</p>
<p></p>
<p>12:18:02</p>
<p>ГОЛОВУЮЧИЙ. Будь ласка, Павленко замість Бойка.</p>
<p></p>
<p>12:18:15</p>
<p>ПАВЛЕНКО Ю.О.</p>
<p>Шановний пане Голово, шановні колеги, сьогодні і завтра Україна звітуватиметься перед Комітетом Організації Об'єднаних Націй з прав дитини про виконання Конвенції ООН з прав дитини. Сам по собі звіт є надзвичайною подією для кожної країни, яка ратифікувала дану конвенцію, тим більше для сьогоднішньої України, яка зараз крім інших викликів, які перед нами є з прав дитини, потерпає ще і від війни. Основними новими серед них є те, що на окупованих територіях України проживає понад 50 тисяч дитячого населення, близько 5 мільйонів дітей є переміщеними з місць постійного проживання, 3 мільйони з яких переміщені за кордон, діти, які втратили близьких родичів і перебувають на вихованні мам-вдів, діти, які розлучені з родинами, що залишилися на окупованих територіях або перебувають у заручниках та в полоні країни-агресора. Ці та інші обставини у житті дітей вимагають перебудови системи захисту прав дитини в Україні. Для мінімізації та подолання таких викликів українська система захисту прав дітей має бути змінена з акцентами на ці проблеми, а не на проблеми, які були в мирний час.</p>
<p>Загалом Кабінет Міністрів протягом кожного дня видає дві-три постанови, які регулюють нові виклики, але концептуально нова система, нові заходи не формуються. Глобально система захисту прав дитини ще побудована за стандартами мирного часу або ж за застарілими концепціями.</p>
<p>Чимало зусиль протягом останніх двох місяців докладає група із захисту прав дитини, яку очолила віцепрем'єр Ірина Верещук. Вона взяла на себе відповідальність знайти ті рішення, які би сьогодні захистили дітей як всередині країни, як на окупованих територіях, так і за її межами. Перші є позитивні результати. Разом з тим, сьогодні вирішення проблем конкретної дитини, яка зазнає насильства, потребує організації, об'єднання зусиль кожного дорослого, незалежно того, де він працює, чим займається, чим опікується, а тим більше Верховної Ради України.</p>
<p>Буквально через пару днів в Україні буде розпочато новий навчальний рік, складний рік. Країна активно працює над створенням безпечних місць. Разом з тим, критично мало уваги приділяється емоційному стану учасників навчального процесу, всіх: і дітей, і батьків, і родин, і педагогічної спільноти. Думаю, що ці та інші питання завтра почують члени урядової делегації від представників Комітету з прав дитини. Питання про якість життя дитини в Україні, а не тільки кількісні його виміри, як, на жаль, звикла подавати це влада. Впевнений, що комітет ООН з прав дитини схвально поставиться до виконання Україною рекомендацій із створення Державної служби у справах дітей, що є сьогодні першим пунктом...</p>
<p></p>
<p>ГОЛОВУЮЧИЙ. Будь ласка, слово надається народному депутату України Саврасову Максиму Віталійовичу, фракція політичної партії "Європейська солідарність".</p>
<p></p>
<p>12:21:29</p>
<p>САВРАСОВ М.В.</p>
<p>Прошу передати слово Володимиру В’ятровичу.</p>
<p></p>
<p>ГОЛОВУЮЧИЙ. Володимир Михайлович В’ятрович, будь ласка.</p>
<p></p>
<p>12:21:42</p>
<p>В’ЯТРОВИЧ В.М.</p>
<p>Вже понад пів року Збройні Сили України стримують повномасштабний російський наступ. Це стало можливим завдяки тому, що армія демонструє єдність, єдність всіх тих, які готові захищати країну. Таку саму єдність ми бачили в цій залі, бачили зразу після 24 лютого, коли почався цей повномасштабний наступ, бачили це ще кілька засідань після 24 лютого, тоді ми ухвалювали закони про мобілізацію, про колабораціонізм, про інформаційну агресію, про мародерство, про конфіскацію майна Росії, додатковий бюджет на Збройні Сили України, про захист українського інформаційного поля.</p>
<p>На жаль, це залишилось в минулому. Відсутність трансляцій з Верховної Ради, відсутність навіть того, щоб телеканал "Рада", парламентський телеканал показував у записі цієї трансляції призвели до того, що зараз у нас на засіданнях деталі частіше депутати вирішують якісь свої "хотєлки" замість того, щоб робити ті речі, які роблять нашу Україну міцнішою. На жаль, телеканал "Рада" перетворився в канал влади, а не в парламентський телеканал, в пропагандистський канал влади. Від закликів до єдності і спільної протидії ворогу у внутрішніх і зовнішніх фронтах майже не залишилось сліду.</p>
<p>Що ми зараз бачимо? На порядку денному у "Слуги народу" нагородження непричетних і покарання невинних, вирішують власні питання. Подивіться на сьогоднішній порядок денний. Через поправки до закону, який не має нічого спільного з цією сферою, намагаються повернути тютюнопаління в громадські місця. Через закон про боротьбу з тероризмом, який так називається, насправді намагається будувати в Україні авторитарний режим. І Закон про медіа, який буде сьогодні розглядатися, закон, який представляється як закон європейський, насправді в цей дуже важливий для України закон вживаються речі, які роблять Україну слабшою.</p>
<p>Я наголошу тільки на найважливіших речах. Фактичне зменшення української пісенної квоти на радіо на 10 відсотків, повернення артистів-рашистів на екрани шляхом нівелювання переліку осіб, які створюють загрозу національній безпеці. Є у нас такий інструмент, який зараз хочуть просто знищити. Скасування заборони на популяризацію органів російської влади та окремих представників у телепередачах та фільмах. Скасування заборони на приниження, зневажання української мови у фільмах. Дозвіл телеканалам і далі безкарно порушувати Закон про мову, транслюючи фільми російською. Скасування нещодавно ухваленої заборони пісень проросійських виконавців. Ми з вами дуже тішилися тим, що законопроект 2310, який забороняє виконання російської музики, який забороняє виступи російських виконавців, ухвалений в цьому парламенті, Законом про медіа по суті зноситься абсолютно цей закон, який зараз діє.</p>
<p>На жаль, ми зараз з вами є свідками того, що під прикриттям європейської інтеграції в Україну і в цей зал, на жаль, знову повертається русифікація. Ми маємо єднатися, ми маємо єднатися довкола всього того, що робить Україну сильнішою. На жаль, Закон про медіа робить Україну слабшою, на жаль, Закон про медіа – це те, що робить…</p>
<p></p>
<p>ГОЛОВУЮЧИЙ. Слово надається народному депутату України Задорожному Миколі Миколайовичу, фракція Політичної партії "Слуга народу". Будь ласка.</p>
<p>Гетманцев Данило Олександрович, будь ласка.</p>
<p></p>
<p>12:25:04</p>
<p>ГЕТМАНЦЕВ Д.О.</p>
<p>Шановні колеги, звичне і таке бажане для нас слово "перемога". Але що таке перемога? Це не щось, про що ти дізнаєшся зранку раптово, прокидаючись, це не чийсь подарунок, це не дар небес. Перемога – це біль та боротьба, перемога – це те, що ти створюєш щохвилини, щодня підпорядковуючи цій цілі всього себе. Перемоги – це смерті близьких, можливо, навіть невідомих тобі українців, але близьких твоїх. Перемога – це воїни, що віддають життя, обороняючись і йдучи в наступ. Слава господу, йдучи в наступ. Перемога – це і тил, який, напружуючи всі м'язи, віддає себе фронту. Перемога – це наш український бізнес, який спільно з державою збирає сьогодні податків більше ніж до війни, бо гроші – це зброя, а детінізація – це також перемога.</p>
<p>При падінні економіки на 28 відсотків нам вдалося, нашому бізнесу вдалося, нашим громадянам вдалося за сім місяців цього року зібрати податків більше на 25 відсотків, тобто на чверть, ніж було зібрано минулого року. ПДВ було збільшено, зібрано на 33,5 відсотка більше до плану та на 50 відсотків більше рік до року. А вже сьогодні за 8 місяців цього року ми зібрали більше ніж за 8 місяців попереднього року. Бізнес і держава разом працюють на перемогу, і в цьому також є наша спільна перемога, бо перемога – це самовідданість кожного на своєму місці.</p>
<p>Перемога – це і народні депутати-державники, які, відмовляючись від звичного для України популізму, приймають дуже важливі, корисні для країни, але непопулярні рішення, відмовляючись від політиканства та розбрату, бо популярних рішень задля перемоги у нас сьогодні не залишилося. Популярні рішення будуть після перемоги.</p>
<p>Я дякую за розуміння колегам, які підтримують такі рішення. Я дякую суспільству також за розуміння цього, цих наших рішень, бо перемога нарешті – це єдність, єдність мети, це єдина боротьба та єдиний народ, єдина перемога – одна на всіх, і вона буде у нас, буде обов'язково, буде скоро, якщо ми з вами будемо разом, будемо всі працювати на перемогу.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату України Бакунцю Павлу Андрійовичу, депутатська група "Довіра".</p>
<p></p>
<p>12:28:08</p>
<p>БАКУНЕЦЬ П.А.</p>
<p>Шановний пане Голово, шановні народні депутати, дорогий український народе! Звичайно, що кожного разу, коли кожний українець приступає до свого робочого місця, він повинен насамперед згадати і подякувати тим найвідважнішим серед усіх нас і серед усіх українців, котрі зуміли пройти центри комплектування, взяти до рук зброю і сьогодні відстоюють нашу з вами можливість працювати на фронтах, ризикуючи однозначно найдорожчим.</p>
<p>Сьогодні ми дякуємо як бойовим бригадам, таким легендарним як 24-а, 80-а і багатьом іншим, так в особливий спосіб дякуємо і тим мужнім захисникам і захисницям, котрі перебувають в територіальній обороні, котрі не перебувають вдома, а проявили велику мужність і відвагу і сьогодні діють на різних фронтах. Однозначно вони заслуговують на високе визнання, і вони заслуговують того, що вже своєю відважністю показали наскільки важливою для українського народу є ця перемога. Вони заслуговують на те, щоб побачити вже свої сім'ї і родини. Тому в особливий спосіб звертаємося з цієї трибуни до Генштабу, аби надали можливість тим найвідважнішим бачити вже свої родини і свої сім'ї.</p>
<p>Сьогодні ми дякуємо і нашим міжнародним партнерам, починаючи від братньої ближньої Польщі, яка найбільше підставила плече, всім європейським країнам, Великій Британії, Сполученим Штатам Америки за цю велику міжнародну технічну допомогу, яка допомагає тим найвідважнішим, власне, виборювати цю довгоочікувану перемогу українського народу.</p>
<p>В особливий спосіб ми звертаємося і до сімей, і до родин тих наших захисників, бо коли хтось з родини воює на фронті, це однозначно переживання для всіх членів сім'ї і родини, особливо тих, хто є зниклий безвісти, імовірно перебуває в полоні, до родин тих, чиї чоловіки, родичі перебувають офіційно визнані в полоні. І ми сьогодні звертаємося до міжнародних організацій для того, аби все ж таки засудити ці ганебні судилища, які придумуються Росією.</p>
<p>Ми звертаємося для того до міжнародних організацій, аби не допустити цих театралізованих судилищ, аби покласти відповідальність на Росію за це ганебне знищення українського військовополоненого, яке діє всупереч всім нормам міжнародного гуманітарного права. Тому ми віримо, що міжнародна спільнота разом допоможе…</p>
<p></p>
<p>ГОЛОВУЮЧИЙ. Слово надається народному депутату України Шараськіну Андрію Андрійовичу, фракція політичної партії "Голос". Після цього ще Юлія Володимирівна Тимошенко. І після цього переходимо до розгляду питань порядку денного.</p>
<p>Я прошу запросити народних депутатів до зали, бо у нас будуть ряд питань одразу без обговорення голосуватися.</p>
<p>Будь ласка, Андрію Андрійовичу.</p>
<p></p>
<p>12:31:35</p>
<p>ШАРАСЬКІН А.А.</p>
<p>Дай боже здоров'я всім українцям і друзям України в Україні і не в Україні! Друзі, якось останнім часом дуже багато в соціальних медіа, але, на жаль, не з трибуни у нас піднімаються гострі питання, які стосуються суб'єктності парламенту. Я думаю, не відкрию вам новину про те, що парламент уже давно втратив свою суб'єктність, про те, що монобільшість разом з Офісом – це є один організм, про те, що обслуговувати чиїсь "хотєлки" – це, мабуть, більше на часі, про те, що опозиція не має жодного слова, окрім як виступу, але їхні думки не враховуються.</p>
<p>Але тут все набагато гірше. Виявляється, я з подивом, як і багато українців в Україні і не в Україні, також наших закордонних колег і партнерів дізнався, що з 2019 року ми, виявляється, готувалися до відсічі агресії. В той час, коли ми скорочували оборонне замовлення, в той час, коли практично закрили ракетну програму. Виявляється, ми так готувалися до оборони нашої країни. Я вже говорив з цієї трибуни про те, що інформаційно-психологічні операції проти своєї країни заборонені. Ви можете це робити, але ви будете за це відповідати.</p>
<p>Нещодавно чинний діючий Президент практично задокументував себе, що він був у курсі. І всі інші кроки, які були направлені, в тому числі і про злочинну бездіяльність, вони теж ляжуть в основу справ, які будуть відкриті. А ми переможемо, однозначно!</p>
<p>Ну, і вишенька на торті, що виявляється десь на сьомий день після початку вторгнення тільки, коли Офіс зрозумів, що йому може бути безпечно в Києві, вони повернулися і почали знищувати своїх політичних опонентів. Вишенька на торті – це зараз відкрита кримінальна справа за оборону аеропорту (Жуляни) "Київ" проти генерала Кривоноса. Кримінальна справа. Друзі, не за охорону, а за оборону! І я хотів би нагадати, що це різні речі – охороняти якесь майно і обороняти свою країну!</p>
<p>Честь маю!</p>
<p></p>
<p>ГОЛОВУЮЧИЙ. Слово надається народній депутатці України Тимошенко Юлії Володимирівні.</p>
<p>Я так розумію, Кучеренко Олексій Юрійович. Будь ласка.</p>
<p></p>
<p>12:34:47</p>
<p>КУЧЕРЕНКО О.Ю.</p>
<p>Дякую. Олексій Кучеренко, фракція "Батьківщина". Шановні колеги, скажіть чесно: ви вже купили теплі ковдри? Я думаю, що так. Я думаю, навіть, чесно кажучи, що і дизельні генератори в когось є, кому пощастило, і запаси солярки, як радить нам Голова НАК "Нафтогазу".</p>
<p>А скажіть, будь ласка, а може нам взагалі змінити функцію НАК "Нафтогазу"? Якщо не вмієш видобувати газ, то купуй теплі ковдри і даруй їх населенню України, 10 мільйонів, 20 мільйонів. Може треба змінити політику власності для НАК "Нафтогазу"?</p>
<p>До речі, друзі, сьогодні будемо розглядати черговий дуже такий цікавий законопроект про чергові 12,7 мільярда гривень кредиту через бюджет України в НАК "Нафтогаз". А вам не здається, що ця чорна діра, яка вже багато років існує в Україні, може поглинути набагато більше мільярдів, але ситуація від цього не зміниться?</p>
<p>Ладно, бог з ними, з ковдрами. А друга новація, яку я особисто і вся країна почули декілька днів тому. Виявляється маленька деталь, 10 мільярдів доларів нам з вами, країні не вистачає, щоб пройти опалювальний сезон. Ну, от прямо така маленька сумочка така – 10 мільярдів, і все буде добре. Скажіть, ви не розумієте, що саме перебування таких менеджерів, починаючи з Вітренка на посаді НАК "Нафтогазу", на фоні повної відсутності аудиту, непрозорості, падіння видобутку всіх негативних результатів, саме це є головний ризик для енергетичної безпеки країни.</p>
<p>Вам нагадати, що ще в 14-му році закачали в НАК "Нафтогаз" 114 мільярдів гривень, це на той момент було більше 10 мільярдів доларів. Де вони зникли? Де видобуток газу? Де той газ, якого нам не вистачає і може не вистачати цього опалювального сезону? Скільки можна продовжувати цей експеримент?</p>
<p>Я, до речі, погоджуюсь з позицією Прем'єра, коли він каже, що головні сьогодні ризики – це: а) загроза ракетних ударів по інфраструктурі і б) це менеджмент енергокомпаній. Ми з вами створили тимчасову спеціальну комісію, яка мусить терміново відстежити, зробити аудит Нафтогазу, відстежити баланс Нафтогазу і тоді ми з вами зрозуміємо, що шантаж недоречний, газу українського видобутку вистачає для нормального проходження опалювального сезону. Стратегічний запас треба було давно вже зробити, але треба приймати рішення. І я сподіваюсь, що наша ТСК, куди ввійшли поважні колеги, відпрацює і доповість країні, що треба робити і кого треба карати.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, час для виступів завершився. Я прошу народних депутатів зайняти місця, ми переходимо до розгляду питань порядку денного. Але перед тим, як перейти, я пропоную відповідно до статті 28 Регламенту Верховної Ради України провести сигнальне голосування для прогнозування результатів голосування питань порядку денного.</p>
<p>Я прошу народних депутатів приготуватися до участі в сигнальному голосуванні. Я нагадую, що необхідно, утримуючи сенсорну кнопку, натиснути зелену кнопку "За" і, утримувати ці дві кнопки одночасно до завершення результатів, тобто до появи результатів голосування на табло.</p>
<p>Шановні колеги, готові? Я оголошую сигнальне голосування. Шановні колеги, сигнальне голосування. Прошу народних депутатів голосувати.</p>
<p></p>
<p>12:38:57</p>
<p>За-270</p>
<p>Є голоси. 270 – за, 9 – проти, 3 – утримались. Все як завжди. Добре, шановні колеги. Дякую.</p>
<p>Тоді переходимо до розгляду питань порядку денного. Я попрошу народних депутатів сконцентруватися.</p>
<p>З процедури? Геращенко Ірина Володимирівна. Я не бачу доповідача. Сядьте, будь ласка, колеги.</p>
<p>Ірина Володимирівна Геращенко.</p>
<p></p>
<p>12:39:23</p>
<p>ГЕРАЩЕНКО І.В.</p>
<p>Шановний пане Голово, дуже дякую вам.</p>
<p>Шановні колеги, ми просимо вставити сьогодні в порядок денний Постанову 7260, це висвітлення діяльності Верховної Ради України. Я хочу нагадати, що своїм рішенням парламент збільшив фінансування каналу "Рада" в п'ять разів, і зараз це складає майже 500 мільйонів гривень. В той же час сьогодні наші з вами виборці, а це виборці всіх фракцій, не знають, чим живе парламент. Вони взагалі думають, що парламент не працює. І ми пропонуємо, щоб в слоті телеканалу "Рада" у запису, враховуючи безпекові моменти, йшов запис наших з вами дебатів, дискусій, які стосуються дуже важливих законів. Адже сьогодні ми будемо обговорювати і Закон про медіа, і Постанову по Оленівці на підтримку наших військовополонених. І це дуже правильно, щоб країна, наші виборці, всі категорії усвідомлювали, чим живе парламент.</p>
<p>Тому до шановного пана Голови і парламенту ми звертаємось…</p>
<p></p>
<p>ГОЛОВУЮЧИЙ. Дякую.</p>
<p>Я повідомляю, порядок денний був проголосований на Погоджувальній раді, це питання ставилося там, не знайшло підтримки. Тому переходимо до розгляду питань порядку денного.</p>
<p>Шановні колеги, 7087, це пропозиції Президента України до Закону "Про внесення змін до деяких законодавчих актів України щодо розмежування функцій органів державної влади та органів місцевого самоврядування з питань захисту прав дітей у зв’язку з утворенням Державної служби України у справах дітей".</p>
<p>Шановні колеги, ми домовилися, що ми без обговорення голосуємо тільки поправки Президента і законопроект в цілому. Я прошу народних депутатів одразу підготуватися до голосування.</p>
<p>Я ставлю на голосування… Шановні колеги, пропозиції Президента, будь ласка, підготуйтеся до голосування.</p>
<p>Я ставлю на голосування пропозицію Президента номер 1 до законопроекту 7087.</p>
<p>Готові голосувати? Прошу народних депутатів голосувати.</p>
<p></p>
<p>12:41:52</p>
<p>За-311</p>
<p>Пропозиція прийнята.</p>
<p>Я ставлю на голосування пропозицію Президента під номером 2 до законопроекту 7087. Прошу народних депутатів голосувати.</p>
<p></p>
<p>12:42:19</p>
<p>За-313</p>
<p>Рішення прийнято.</p>
<p>Я ставлю на голосування пропозицію Президента під номером 3 до законопроекту 7087. Прошу народних депутатів голосувати.</p>
<p></p>
<p>12:42:43</p>
<p>За-314</p>
<p>Пропозиція прийнята.</p>
<p>Я ставлю на голосування пропозицію Президента під номером 4 до законопроекту 7087. Прошу народних депутатів голосувати.</p>
<p></p>
<p>12:43:07</p>
<p>За-313</p>
<p>Рішення прийнято.</p>
<p>Шановні колеги, тепер я ставлю пропозицію прийняти в цілому з урахуванням пропозицій Президента України законопроект 7087. Прошу народних депутатів голосувати.</p>
<p></p>
<p>12:43:37</p>
<p>За-317</p>
<p>Рішення прийнято.</p>
<p>Закон прийнятий в цілому з урахуванням пропозицій Президента.</p>
<p>Шановні колеги, наступний законопроект ми теж голосуємо без обговорення, це законопроект 7639. Це проект Постанови про здійснення начальниками військових адміністрацій населених пунктів у Донецькій області повноважень, передбачених частиною другою статті 10 Закону України "Про правовий режим воєнного стану".</p>
<p>Я ставлю пропозицію включити цей проект постанови, законопроект до порядку денного сесії. Прошу голосувати.</p>
<p></p>
<p>12:44:21</p>
<p>За-325</p>
<p>Рішення прийнято.</p>
<p>Ставлю пропозицію прийняти в цілому з необхідними техніко-юридичними поправками проект Постанови про здійснення начальниками військових адміністрацій населених пунктів у Донецькій області повноважень, передбачених частиною другою статті 10 Закону України "Про правовий режим воєнного стану" (реєстраційний номер 7639). Прошу народних депутатів голосувати.</p>
<p></p>
<p>12:44:54</p>
<p>За-324</p>
<p>Рішення прийнято.</p>
<p>Прийнята в цілому постанова.</p>
<p>Так, будь ласка, йдемо далі. Наступна постанова теж без обговорення. Це проект Постанови про звіт Тимчасової слідчої комісії Верховної Ради України з питань розслідування обставин, що призвели до смерті судді Автозаводського районного суду м. Кременчука Полтавської області Лободенка Олександра Станіславовича та міського голови міста Кременчука Полтавської області Бабаєва Олега Мейдановича. Реєстраційний номер проекту Постанови – 7612.</p>
<p>Я ставлю пропозицію прийняти в цілому з необхідними техніко-юридичними поправками зазначений проект Постанови. Прошу народних депутатів голосувати.</p>
<p></p>
<p>12:45:49</p>
<p>За-311</p>
<p>Рішення прийнято в цілому з необхідними техніко-юридичними.</p>
<p>Наступні три проекти: 7473, 7473-1 і 7473-д. Ми теж домовилися без обговорення.</p>
<p>Тому я ставлю спочатку пропозицію включити ці законопроекти до порядку денного сесії. Прошу народних депутатів голосувати.</p>
<p></p>
<p>12:46:25</p>
<p>За-315</p>
<p>Рішення прийнято.</p>
<p>Я ставлю пропозицію прийняти за основу з доопрацюванням положень, відповідно до частин першої статті 116, законопроект 7473-д. Це проект Закону про внесення змін до деяких законодавчих актів щодо спрощення доступу до безоплатної правничої допомоги. Прошу народних депутатів голосувати.</p>
<p></p>
<p>12:47:03</p>
<p>За-313</p>
<p>Рішення прийнято.</p>
<p>Я ставлю пропозицію скоротити наполовину строки подачі пропозицій і поправок для підготовки до другого читання.</p>
<p></p>
<p>12:47:25</p>
<p>За-277</p>
<p>Рішення прийнято.</p>
<p>Дякую, колеги. Йдемо далі. Наступний законопроект 7683. Ми домовилися з обговоренням, так. Це проект Закону про внесення змін до Податкового кодексу України щодо оподаткування операцій з об’єктами нерухомого майна, які будуть споруджені в майбутньому.</p>
<p>Я ставлю пропозицію включити до порядку денного сесії цей законопроект 7683. Прошу народних депутатів голосувати.</p>
<p></p>
<p>12:48:07</p>
<p>За-268</p>
<p>Рішення прийнято.</p>
<p>Я ставлю пропозицію визначити законопроект невідкладним та скоротити строк внесення альтернативних законопроектів до початку розгляду питання відповідно до частини третьої статті 50 та статті 101 Регламенту Верховної Ради України щодо законопроекту 7683. Прошу народних депутатів голосувати.</p>
<p></p>
<p>12:48:39</p>
<p>За-254</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>12:49:00</p>
<p>За-255</p>
<p>Рішення прийнято.</p>
<p>Шановні колеги, ми домовились: два – за, два – проти і голосуємо. Правильно? Прошу записатись: два – за, два – проти. Народних депутатів я прошу не розходитись, тому що буквально за хвилин 5 ми можемо перейти до голосування. Записуйтесь, будь ласка.</p>
<p>Будь ласка, слово надається народному депутату України Заремському Максиму Валентиновичу, фракція політичної партії "Слуга народу".</p>
<p></p>
<p>12:49:39</p>
<p>ЗАРЕМСЬКИЙ М.В.</p>
<p>Прохання передати слово Гетманцеву.</p>
<p></p>
<p>ГОЛОВУЮЧИЙ. Будь ласка, Данило Олександрович Гетманцев.</p>
<p></p>
<p>12:49:46</p>
<p>ГЕТМАНЦЕВ Д.О.</p>
<p>Шановні колеги, цей законопроект є досить простим за своїм змістом і в той же час дуже потрібний для будівельної галузі. Ми з вами підтримали і проголосували законопроект 5091, відповідно до якого вводиться новий об’єкт цивільних прав, це так звані МОНи чи майбутній об’єкт нерухомості, що підлягає реєстрації. Разом з тим, відповідно до діючого податкового законодавства, якщо ми цю систему запустимо зараз, то це призведе до того, що будівельник буде зобов'язаний сплачувати податок в момент реєстрації цього об'єкта цивільних прав, тобто задовго до того, як він його реалізував. Це є несправедливим, це є неправильним і не відповідає принципу оподаткування, відповідно до якого оподаткування повинно здійснюватись тоді, коли є джерело. А джерелом є кошти, які будівельник отримує від інвестора, від споживача. Саме про це ми і говоримо в нашому законопроекті, відповідно до якого ПДВ сплачується в момент отримання грошей, тобто за касовим методом, в момент отримання грошей від інвестора.</p>
<p>Дуже простий, дуже зрозумілий і дуже корисний для галузі законопроект. Прошу підтримати "зеленою" і дякую.</p>
<p></p>
<p>ГОЛОВУЮЧИЙ. Дякую, Данило Олександровичу.</p>
<p>Слово надається народному депутату України Саврасову Максиму Віталійовичу, фракція Політичної партії "Європейська солідарність". Будь ласка.</p>
<p></p>
<p>12:51:23</p>
<p>САВРАСОВ М.В.</p>
<p>Прошу передати слово Южаніній Ніні Петрівні.</p>
<p></p>
<p>ГОЛОВУЮЧИЙ. Ніна Петрівна Южаніна, будь ласка.</p>
<p></p>
<p>12:51:36</p>
<p>ЮЖАНІНА Н.П.</p>
<p>Шановні колеги, все було би добре, якби спочатку не вносили купу змін, які заплутали систему оподаткування, а тепер говоримо про зворотнє. Тобто якщо влада хоче надати пільгу зі сплати податків, але не може обґрунтувати її доцільність, відразу пропонують касовий метод. Я хочу нагадати теорію касового методу або коли він застосовується, касовий метод. При постачанні товарів і послуг у сферах житлово-комунального господарства: це тепло, газ, вода, утримання будинків, масовими споживачами яких являються громадяни, які не можуть провести своєчасно розрахунки. І тому у постачаючих компаній немає чим заплатити податки в бюджет.</p>
<p>В галузі будівництва житла такого немає. Тому проект 7683 пропонує запровадити касовий метод сплати ПДВ та податку на прибуток при першому продажі новозбудованого чи ще майбутнього незавершеного будівництва житла. Чи зменшиться від цього вартість житлової нерухомості? Ні, не зменшиться. Житлово-комунальних послуг? Ні, не зменшиться. Вартість формується ринком. Чи вплине ця ініціатива на доходи бюджету? Звісно, вплине. Ви ж щойно говорили, що ми разом об'єдналися і грошима допомагаємо армії. До чого ця ініціатива сьогодні? Чи призведе це до кількості, збільшення кількості новозбудованого житла? Звісно, не призведе, тому що будуть абсолютно зараз переоцінені територіальні цінності тими будівельниками, які будуть будувати житло. Тому як не було, так і немає послідовності і передбачуваності. Уряд підіграє любим ініціативам, які виходять від осіб із влади, тому ми утримаємося при голосуванні за цей проект закону, і пропоную уряду ще раз подумати перш ніж підтримувати такі ініціативи.</p>
<p></p>
<p>ГОЛОВУЮЧИЙ. Слово надається Нестору Івановичу Шуфричу, група "Платформа за життя і мир".</p>
<p></p>
<p>12:53:34</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Ми маємо розуміти, що будівельна галузь – це не тільки саме будівництво, де цеглинки складають та бетонні плити, це дуже багато підприємств, які підтягуються під будівельну галузь. Тому ми маємо виходити при прийнятті цього законопроекту виключно з інтересів розвитку вітчизняної промисловості.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, слово надається народному депутату України Цабалю Володимиру Володимировичу, фракція політичної партії "Голос".</p>
<p></p>
<p>12:54:14</p>
<p>ЦАБАЛЬ В.В.</p>
<p>Прошу передати слово Железняку Ярославу Івановичу.</p>
<p></p>
<p>ГОЛОВУЮЧИЙ. Ярослав Іванович Железняк, будь ласка.</p>
<p></p>
<p>12:54:22</p>
<p>ЖЕЛЕЗНЯК Я.І.</p>
<p>Шановні колеги, я поясню. Так сталося, що я був головою робочої групи по цьому законопроекту. Давайте скажемо чесно, на минулому тижні ми всі з вами проголосували 5091, це закон, який визначає те, що якщо квартиру тільки почали будувати, умовно на етапі котловану, вона вже занесена в реєстр майбутньої нерухомості. Тобто фактично ще квартира не збудована, але вона вже є об'єктом майнових прав. Через це треба змінити Податковий кодекс, тому що тільки ви інвестуєте, у вас по факту відбувається перша подія, через це впроваджується касовий метод, далі там є питання перепродажу на момент будівництва. Раніше це не оподатковувалося, зараз через те, що в нас є предмет нерухомості, хоча і віртуальний, то відповідно воно оподатковувалося б. Прийняли рішення, яке підтримав і Мінфін, підтримали і члени комітету, підтримали і в тому числі представники галузі, що оподатковуємо різницю з перепродажу 18 відсотків. Тобто фактично збільшуємо оподаткування, хоча, відверто говорячи, його там не так буде багато.</p>
<p>Тому дуже просто можете визначити свою позицію по цьому законопроекту. Якщо ви голосували за 5091, то це технічний законопроект, який треба вам голосувати, інакше воно не запрацює, більше того, так передбачено самим законом. Якщо ви не голосували або якось маєте проблеми, або зміну позиції щодо головного законопроекту, то відповідно не підтримуєте. Великих корупційних ризиків я що там, що там не бачу, тому визначайтеся, як ви будете голосувати.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, чи бажає ще хтось виступити з цього законопроекту? Ні.</p>
<p>Тоді я прошу народних депутатів зайняти свої місця.</p>
<p>Ще? Будь ласка, Шахов. Я перепрошую, я без окулярів, а ви сьогодні в іншому вдягнені.</p>
<p>Будь ласка, народний депутат Шахов. І після цього голосуємо. Запросіть народних депутатів до зали.</p>
<p></p>
<p>12:56:32</p>
<p>ШАХОВ С.В.</p>
<p>Железняк дуже чітко пояснив, що це суто технічний законопроект, його треба підтримати. Треба підтримати будівничу галузь, треба підтримати сьогодні підприємців. А також, головне, підтримати соціальний пласт людей, які сьогодні лишилися без квартир, без будинків.</p>
<p>13 мільйонів біженців сьогодні в Україні. І хотілося б почути все ж таки, що ми будуємо для переселенців та для біженців. Були переселенці, стали біженцями. Коли все ж таки ми почуємо, скільки було побудовано житла для біженців, скільки було розселено людей, скільки повернулося людей і сьогодні почали отримувати і роботу, і нормальне житло. Ми знаємо, що сьогодні безхатьок, які сьогодні бігають з валізами з одного міста в інше і бідкаються по своїх сусідах, по кумах, по братах, мільйони людей. Будь ласка, дайте пояснення, шановні.</p>
<p>Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми переходимо до прийняття рішення. Я прошу народних депутатів зайняти свої місця.</p>
<p>Я ставлю пропозицію прийняти за основу проект Закону про внесення змін до Податкового кодексу України щодо оподаткування операцій з об’єктами нерухомого майна, які будуть споруджені в майбутньому. Реєстраційний номер законопроекту 7683.</p>
<p>Готові голосувати? Я прошу народних депутатів голосувати.</p>
<p></p>
<p>12:58:33</p>
<p>За-249</p>
<p>Рішення прийнято.</p>
<p>Покажіть по фракціях.</p>
<p>Я ставлю пропозицію скоротити наполовину строки подачі пропозицій і поправок для підготовки до другого читання, реєстраційний номер законопроекту 7683. Прошу народних депутатів голосувати.</p>
<p></p>
<p>12:59:03</p>
<p>За-244</p>
<p>Рішення прийнято.</p>
<p>Шановні колеги, на Погоджувальній раді наступні законопроекти: 7709 і 7627 – ми домовилися обговорити спільно, але проголосувати по окремості.</p>
<p>Тому я ставлю пропозицію включити до порядку денного сесії законопроекти 7709 і 7627. Прошу народних депутатів голосувати.</p>
<p></p>
<p>12:59:43</p>
<p>За-311</p>
<p>Рішення прийнято.</p>
<p>Я ставлю пропозицію розглянути ці законопроекти за скороченою процедурою по тому формату, який ми з вами обговорили на Погоджувальній раді. Прошу голосувати.</p>
<p></p>
<p>13:00:07</p>
<p>За-273</p>
<p>Рішення прийнято.</p>
<p>Шановні колеги, ми домовлялись так: автори, потім два – за, два – проти і переходимо до голосування.</p>
<p>Тому, будь ласка, я запрошую, хто у нас по першому проекту Постанови 7709? Будь ласка, Олександр Сергійович Бакумов.</p>
<p></p>
<p>13:00:32</p>
<p>БАКУМОВ О.С.</p>
<p>Шановні колеги, вашій увазі пропонується проект Звернення Верховної Ради до світової спільноти щодо порушення Російською Федерацією та підконтрольними їй де-факто окупаційними органами норм міжнародного гуманітарного права по відношенню до військовополонених захисників та захисниць України.</p>
<p>Ми звертаємо увагу, що відповідно до норм міжнародного гуманітарного права усі особи, що входять до складу Збройних Сил України, є комбатантами, які у випадку потрапляння у полон користуються всіма правами військовополонених, яких не можна судити за участь у воєнних діях і за дії, що не становлять порушення норм міжнародного гуманітарного права.</p>
<p>Ми підкреслюємо правомірність участі у воєнних діях військовослужбовців окремого закону спеціального призначення "Азов" у статусі комбатантів та підстав і приналежності їх до окремої військової частини Національної гвардії України та підпорядкування Головнокомандувачу Збройних Сил України. Ми нагадуємо, що українські військовослужбовці виступили на захист державного суверенітету і територіальної цілісності України, героїчно обороняючи Маріуполь від окупаційних військ Російської Федерації.</p>
<p>Шановні колеги, ми рішуче засуджуємо дії Російської Федерації та закликаємо докласти всіх можливих зусиль для відвернення створення такого театралізованого судилища, спрямованого на фізичне знищення українських військовополонених, яке не матиме ніяких юридичних наслідків і становитиме грубе порушення норм міжнародного гуманітарного права, міжнародного права прав людини.</p>
<p>Ми закликаємо рішуче засудити та покласти відповідальність на Російську Федерацію за численні порушення норм міжнародного гуманітарного права, міжнародного права прав людини щодо забезпечення прав військовополонених, вчинені протягом міжнародного збройного конфлікту, розв'язаного нею на території України.</p>
<p>Докласти зусиль для припинення порушень Російською Федерацію норм міжнародного гуманітарного права та дотримання взятих на себе міжнародно-правових зобов'язань щодо поводження з військовополоненими захисниками та захисницями України.</p>
<p>Шановні колеги, спеціальна тимчасова комісія просить вас підтримати вказаний проект постанови і звернутися до міжнародної спільноти.</p>
<p>Дякую всім за увагу.</p>
<p></p>
<p>ГОЛОВУЮЧИЙ. Дякую дуже, Олександре Сергійовичу.</p>
<p>Я запрошую до слова автора Постанови 7627, проекту постанови, Володимира Ігоровича Ар'єва, а потім ми спільно їх обговорюємо, і голосуємо по кожній окремо.</p>
<p>Будь ласка, Володимир Ар'єв.</p>
<p></p>
<p>13:02:56</p>
<p>АР’ЄВ В.І.</p>
<p>Шановні колеги, звернення до Організації Об'єднаних Націй, держав Європейського Союзу, Європейської Ради, ОБСЄ, парламентів та урядів держав-членів НАТО, Міжнародного комітету Червоного Хреста, незалежної міжнародної медичної гуманітарної організації "Лікарі без кордонів" щодо засудження факту масової страти українських військовополонених державою-агресором в Оленівці 29 липня 2022 року.</p>
<p>Те, що сталося в Оленівці, це не можна ніяк назвати, крім терористичного акту. Саме тому ми повинні відреагувати як парламент, тому що суспільство хоче, щоб ми на цей акт вандалізму і тероризму відреагували негайно.</p>
<p>Я хочу нагадати, що Російська Федерація, яка оголосила себе країною-наступником СРСР, а СРСР підписав і ратифікував Конвенцію про поводження з військовополоненими, підписану у Женеві в 1949 році, то вона відмовляється виконувати статтю 8, яка свідчить про те, що країни в питаннях поводження з військовополоненими мають визначити державу, яка буде в обох країнах, представники якої будуть опікуватися правами військовополонених.</p>
<p>На превеликий жаль, Російська Федерація абсолютно плює на норми міжнародного права. Тому єдиний вихід, який є в України, – це звертатися до міжнародної спільноти тиснути на Росію далі. І лише тиском на Російську Федерацію, бо ця бандитська терористична країна розуміє тільки силу, ми можемо чогось добитися. Умови якісь, якісь вмовляння, переговори нічого не дадуть. Тому я прошу підтримати…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми домовилися цих два проекти постанов обговорити сумісно. Тому прошу народних депутатів записатися: два – за, два – проти, для обговорення цих проектів постанов.</p>
<p>Слово надається народному депутату України Абдулліну Олександру Рафкатовичу, фракція політичної партії "Батьківщина".</p>
<p>Будь ласка, Михайло Михайлович Цимбалюк.</p>
<p></p>
<p>13:05:48</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Шановний пане Голово, шановні народні депутати, обидві заяви є вкрай необхідними для голосування сьогодні сесійною залою Верховної Ради. Вони потрібні були не тільки сьогодні, а ще значно раніше. Вони є надзвичайно важливими як принципова політична позиція українського парламенту з викликом до всіх міжнародних інституцій щодо погодження агресора з військовополоненими. Оленівка – це справді був виклик всьому співтовариству світовому. Це був акт вандалізму. Це акт терористичний. І його слід так і кваліфіковувати, і розслідувати міжнародними експертами. До сьогодні ми не почули відповіді, що ж там відбулося. Але факт залишається фактом: російський агресор не йде на жодні контакти. Ми також повинні не тільки засудити, а вимагати негайної реакції. В іншому разі міжнародні інституції вчергове продемонструють свою імпотентність і нездатність ухвалювати швидкі рішення і жорстко реагувати на акти фашизму і терору.</p>
<p>Сьогодні фракція "Батьківщина" проголосує "за" за першу і за другу постанови, бо вони є вкрай необхідні. Ми повинні не тільки проголосувати, ми повинні і надалі настоювати і вимагати створення спільних міжнародних комісій, щоб і по Оленівці якнайшвидше був результат, і ми маємо знати долю кожного військовополоненого. Слава Україні!</p>
<p></p>
<p>ГОЛОВУЮЧИЙ. Героям Слава!</p>
<p>Слово надається народному депутату України Швачку Антону Олексійовичу, фракція політичної партії "Слуга народу".</p>
<p></p>
<p>13:07:58</p>
<p>ШВАЧКО А.О.</p>
<p>Прошу передати слово Федору Веніславському.</p>
<p></p>
<p>ГОЛОВУЮЧИЙ. Федір Володимирович Веніславський, будь ласка.</p>
<p></p>
<p>13:08:12</p>
<p>ВЕНІСЛАВСЬКИЙ Ф.В.</p>
<p>Шановні колеги, Російська Федерація, яка веде з 2014 року терористичну агресивну війну проти України, зухвало, цинічно і системно порушує всі мислимі норми міжнародного права. Ми цьому вже навіть не дивуємося, коли мова йде про порушення норм статуту Організації Об'єднаних Націй, Загальної декларації прав людини, міжнародних пактів про громадянські політичні права тощо. Але навіть коли ми бачимо таке системне порушення норм міжнародного права з боку країни-агресора, ми маємо реагувати.</p>
<p>І останні події, які супроводжують інформаційний накал щодо наших військовополонених, а військовослужбовці загону спеціального призначення "Азов" – це є військовослужбовцями Збройних Сил України, оскільки вони… Національної гвардії, я перепрошую, Національної гвардії і відповідно Збройних Сил, сектору безпеки і оборони, оскільки вони підпорядковуються Головнокомандувачу Збройних Сил України. І Женевська конвенція про поводження з військовополоненими прямо і чітко забороняє будь-які дії, які суперечать загальновизнаним нормам поводження з військовополоненими. Тому ініціювання Російською Федерацією створення якихось квазісудових інституцій, квазісудових процесів над військовополоненими, саме військовополоненими Збройних Сил України, якими є військовослужбовці "Азов", це є грубе і системне порушення норм міжнародного права.</p>
<p>Тому сьогоднішнім зверненням Верховної Ради, сьогоднішньою постановою ми в черговий раз закликаємо Організацію Об'єднаних Націй, Міжнародний комітет Червоного Хреста, інші авторитетні міжнародні інституції ще раз посилити санкційний тиск на Російську Федерацію і змусити її всіма доступними засобами поважати норми міжнародного права, честь і гідність наших військовополонених. Прошу підтримати цю постанову.</p>
<p>Дякую.</p>
<p></p>
<p>ГОЛОВУЮЧИЙ. Будь ласка… Ні-ні, не Бакунець у мене Южаніна спочатку Ніна Петрівна, фракція "Європейська солідарність". Після цього Совсун Інна Романівна, а потім буде Бакунець Павло Андрійович.</p>
<p>Будь ласка. А, передають вам.</p>
<p></p>
<p>13:10:28</p>
<p>ЮЖАНІНА Н.П.</p>
<p>Ар'єву передайте, будь ласка.</p>
<p></p>
<p>ГОЛОВУЮЧИЙ. Прошу тоді, Ар'єв Володимир Ігорович.</p>
<p></p>
<p>13:10:37</p>
<p>АР’ЄВ В.І.</p>
<p>Я дуже радий, що політичні якісь моменти відійшли і ми можемо, об'єднавши зал, проголосувати за обидва звернення.</p>
<p>Обидва звернення, вони важливі і вони про різне, насправді. В одному ми говоримо про те, що ми повинні звернутися до світу, щоб засудити майбутнє так зване судилище театралізоване, яке намагатимуться зробити рашисти в Маріуполі, зруйнованому рашистськими військами, над захисниками Маріуполя, а друге – засудити вбивство, цинічне вбивство російськими терористами українських захисників в Оленівці.</p>
<p>Я вважаю, що зараз ми повинні зробити як парламент, а я зустрічався із родичами полонених і тих, що зникли безвісти, і вони просили вам передати, проголосуйте за це, зробіть все можливе, що може зробити вищий законодавчий орган для того, щоб наблизити звільнення наших військовополонених, наших захисників. А це йде лише через постійний тиск на Російську Федерацію, яка іншої мови, крім мови сили, не розуміє.</p>
<p>Я вам хочу лише нагадати одну річ. Зараз кілька десятків військовополонених медиків, серед них жінки, і одна з них є вагітною. І саме тому ми просимо максимально сконцентруватися, особливо організацію "Лікарі без кордонів", для того, щоб в першу чергу звільнити їх. І чим єдиніші ми будемо, тим більше у нас шансів повернути наших героїв додому.</p>
<p></p>
<p>ГОЛОВУЮЧИЙ. Будь ласка, Совсун Інна Романівна, фракція політичної партії "Голос".</p>
<p>Соломія Бобровська. Будь ласка, Соломія Анатоліївна. Потім Бакунець, і після цього переходимо до голосування. Прошу запросити депутатів до зали.</p>
<p>Будь ласка, Соломія.</p>
<p></p>
<p>13:12:47</p>
<p>БОБРОВСЬКА С.А.</p>
<p>Бобровська Соломія, фракція "Голос". Шановні колеги, ви знаєте, мені дуже прикро, що в такий момент в сесійній залі галатасарай і бардак. Тому що чи не вперше тут іде мова про Оленівку і всіх ваших і наших друзів, хлопців-військовослужбовців і дівчат, які знаходяться там. І ви знаєте, для мене є велика честь, коли я отримую хоча б якісь новини звідти, і одне з речень, яке пишуть звідти хлопці, це надіюсь, що про нас не забули.</p>
<p>Мені соромно, що, ще раз, тут такий бардак, коли обговорюється питання не лише про ззовні звернення, а про те, що відбувається в нас і наскільки ми піднімаємо це питання між собою. І мені сумно, що хоч і ГУР публічно веде цей трек, мало хто з нас тут присутніх, якщо не сказати взагалі ніхто, не розуміє ані процедури, ані фідбеку, ані способів спілкування з родинами тих, які знаходяться не лише в Оленівці, а в інших місцях утримання військовополонених. Ніхто нічого не знає.</p>
<p>Ми добре розуміємо, що це доволі сенситивне питання. Ми знаємо, що не можна піднімати прізвища, імена і так далі. Але, шановні колеги, якщо ми будемо про це мовчати, ніхто крім нас цю роботу не зробить.</p>
<p>Більше того, я належу до когорти людей, які вважають, що жодне зерня чи жодна інша торгова історія не може вийти з портів, допоки український Уповноважений з питань прав людини або віцепрем'єрка, або чи Президент, чи будь-хто уповноважений з держави Україна не відвідає і не попаде в місця утримання наших військовополонених і нашої Оленівці. І ці заяви мали звучати тут всередині травня місяця, але не вкінці серпня - на початку вересня, коли згадали після страшенних терактів.</p>
<p>Ви знаєте, ще одна річ. Я дуже прошу тих всіх, хто має своїх підшефних морпіхів, прикордонників, Нацгвардію і так далі, і так далі, подивіться і прослідкуйте за всіма тими, а це прохання тих, хто в Оленівці, хто з дезертирів сьогодні служить в лавах Збройних Сил і в лавах оборони. Мені дуже прикро, якби вони сьогодні носили ці шеврони. Це задача наша з вами спільна, щоб ці люди отримали по заслугах і по 111 статті сьогодні сиділи в тюрмі.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, завершальний виступ, Павло Андрійович Бакунець. Після цього переходимо до голосування за обидва проекти.</p>
<p>Будь ласка, Павло Андрійовичу.</p>
<p></p>
<p>13:15:00</p>
<p>БАКУНЕЦЬ П.А.</p>
<p>Шановні, попрошу в тиші дуже важливо підійти до цього питання. Адже, уявіть собі, якби у вашій сім’ї або родині був військовополонений, це цілодобова тривога для всіх членів родини. Вони надіються на дипломатію нашого уряду, вас, можливо, надіються на міжнародні організації, що скоро їхні родичі повернуться додому. А тут Оленівка, факт вандалізму, факт тероризму окупанта на наших територіях. Це ж біль для родин наших військовополонених. І повірте, що кожен з вас повинен на всіх майданчиках звертатись і кричати, і сьогодні підтримати обидві постанови, і стільки звертатись, скільки потрібно для того, аби військовополонені утримувались в належних умовах і були повернуті дипломатичним шляхом додому.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, прошу зайняти свої місця. Ми переходимо до прийняття рішення. Як ми домовились, я ставлю почергово ці законопроекти і ми голосуємо і визначаємось щодо кожного з них.</p>
<p>Перший законопроект 7709. Я ставлю пропозицію прийняти в цілому з урахуванням пропозицій комісії з необхідними техніко-юридичними поправками. Проект Постанови про Звернення Верховної Ради України до Організації Об’єднаних Націй, Ради Європи, Європейського Союзу, Організації з безпеки та співробітництва в Європі, Міжнародного Комітету Червоного Хреста, парламентів та урядів країн світу щодо порушення Російською Федерацією та підконтрольними їй де-факто окупаційними органами норм міжнародного гуманітарного права по відношенню до військовополонених захисників та захисниць України (реєстраційний номер 7709).</p>
<p>Готові голосувати? Прошу народних депутатів голосувати.</p>
<p></p>
<p>13:17:20</p>
<p>За-309</p>
<p>Рішення прийнято.</p>
<p>Тепер я ставлю пропозицію прийняти в цілому з урахуванням пропозицій комітету та з необхідними техніко-юридичними поправками проект Постанови про Звернення Верховної Ради України до Організації Об’єднаних Націй, Європейського Союзу, Європейської Ради, Організації з безпеки та співробітництва в Європі, парламентів та урядів держав-членів НАТО, Міжнародного комітету Червоного Хреста, Незалежної міжнародної медичної гуманітарної організації "Лікарі без кордонів" щодо засудження факту масової страти українських військовополонених державою-агресором в Оленівці 29 липня 2022 року (реєстраційний номер проекту Постанови 7627). Прошу народних депутатів голосувати.</p>
<p></p>
<p>13:18:15</p>
<p>За-316</p>
<p>Рішення прийнято.</p>
<p>Вітаю, колеги. Наступний законопроект – це проект Закону про медіа. <i>(Шум у залі)</i> Шановні колеги! Реєстраційний номер 2693-2, 2693-д.</p>
<p>Артуре Володимировичу, будь ласка, з процедури. Герасимов з процедури, будь ласка, 1 хвилина.</p>
<p></p>
<p>13:18:41</p>
<p>ГЕРАСИМОВ А.В.</p>
<p>Шановний Руслане Олексійовичу, прохання до президії поставити пропозицію Ірини Геращенко про включення сьогодні до порядку денного нашого засідання Постанови про висвітлення нашого засідання в записі телеканалом "Рада" (7620). Прохання поставити на голосування залу.</p>
<p></p>
<p>ГОЛОВУЮЧИЙ. Дякую, Артуре Володимировичу. Але ми вже зайшли в питання. Якось ви несвоєчасно.</p>
<p>Шановні колеги, починаємо розгляд цього питання. Я ставлю пропозицію розглянути ці питання за скороченою процедурою. Прошу народних депутатів голосувати.</p>
<p></p>
<p>13:19:32</p>
<p>За-225</p>
<p>Рішення прийнято.</p>
<p>Шановні колеги, як ми домовлялися: два – за, два – проти, чи дамо виступити ще авторам? Авторам давайте тоді.</p>
<p>Будь ласка, я запрошую до слова народного депутата Княжицького Миколу Леонідовича як автора законопроекту 2693-2, потім Потураєв Микита Русланович як автор сумісного законопроекту 2693-д, потім два – за, два – проти, і тоді голосуємо. Це перше читання, за основу.</p>
<p>Будь ласка, Микола Княжицький. Пропустіть, будь ласка, народного депутата Княжицького і звільніть проходи, шановні колеги.</p>
<p></p>
<p>13:20:33</p>
<p>КНЯЖИЦЬКИЙ М.Л.</p>
<p>Друзі, ми були авторами хорошого європейського проекту і погодилися підтримати інші проекти два роки тому, але, на жаль, в ці проекти були внесені зміни, і ці зміни катастрофічні. Я буду виступати пізніше в обговоренні і ще раз про це скажу.</p>
<p>Знаєте, коли в нас все тихо і спокійно, ми забуваємо, що йде війна. То ми об'єднуємося, а зараз один в нас мер пропонує Катерину ІІ залишити. Нам пропонують закон "д", який, на відміну від нашого закону, дозволяє запускати сюди Лепсів, Кіркорових<a name=Temp></a> без жодних обмежень, скасовує Закон про заборону російської музики. Нам пропонують проголосувати за закон, який скасовує так звані чорні списки, поки не будуть створені нові. Це означає, що Міхалкови, Пореченкови мають право виступати по наших телевізорах – ті люди, які вбивають українців, будуть пропагувати "русский мир" тут.</p>
<p>Наш закон з літерою "2" – це український закон, закон з літерою "д" – це закон, який тягне сюди Росію. Це закон, який відновлює державне телебачення всупереч всім нашим європейським зобов'язанням. Це закон, який скасовує заборону трансляції фільмів, які пропагують НКВД і армію країни-агресора.</p>
<p>Шановні колеги, це дуже відповідальне голосування. Я прошу вас підтримати закон з літерою "2" і жодним чином не голосувати за закон, де є літера "д" – закон, який намагаються протягнути, щоб повернути "русский мир" в Україну, бо декому здається, що війна в Україні вже завершилася і комплекс меншовартості знову тягне їх лизати чоботи Путіна. Не дозволимо, бо соромно нам буде дивитися в очі тим, хто викидає зараз музику агресора з європейських майданчиків.</p>
<p>Дякую.</p>
<p></p>
<p>ГОЛОВУЮЧИЙ. Слово надається представнику від авторів законопроекту 2693, голова Комітету з питань гуманітарної та інформаційної політики Микита Русланович Потураєв. Будь ласка, як від авторів і як від комітету – 4 хвилини, щоб ви могли висловити всі точки зору. Будь ласка.</p>
<p></p>
<p>13:23:01</p>
<p>ПОТУРАЄВ М.Р.</p>
<p>Жодних, жодних змін до Закону про функціонування української мови як державної, жодних зменшень україномовного продукту. <i>(Шум у залі)</i></p>
<p>Чудовий приклад цивілізованої європейської дискусії.</p>
<p>Я сподівався, що у нас сьогодні буде європейська солідарність в залі навколо надважливого європейського закону. На жаль, бачимо сьогодні в парламенті абсолютно антиєвропейську політику. На жаль. Ну, це таке. Треба ще, я думаю, що якось зростати в сенсі культури європейської, в сенсі імплементації європейських стандартів політики і так далі.</p>
<p>Але повернемося до закону. Отже, навпаки, збільшення, збільшення квоти на національний музичних продукт до 40 відсотків. <i>(Шум у залі) </i>Бачите…</p>
<p><i> </i></p>
<p>ГОЛОВУЮЧИЙ. Я перепрошую. Шановні колеги, одну секундочку. Я перепрошую. Давайте ми все-таки… Вас всі уважно слухали. Дайте можливість виступити. Якщо якась потреба викричатися, вийдіть викричіться. Будь ласка.</p>
<p></p>
<p>ПОТУРАЄВ М.Р. Це ж, шановні колеги, так буває, коли немає аргументів. Насправді важко сперечатися, коли ми говоримо про факти, опоненти закликають до емоцій.</p>
<p>Далі. Безперечно, жодних шпарин для того, щоб тут з'являлися абсолютно не шановані люди з держави-агресори вбивці і окупанти на наших телеекранах або в радіоетерах. Навпаки, ми захищаємо так звані чорні списки запровадженням прозорої зрозумілої процедури їх формування, яку неможливо буде оскаржити в жодному європейському суді, в першу чергу, в Європейському суді з прав людини. Про що українські незалежні медіаюристи і європейські експерти попереджали українських політиків ще за каденції Верховної Ради восьмого скликання, і, на жаль, прецеденти, коли держава була змушена прибирати в пожежному режимі людей з так званих чорних списків були саме під загрозою звертання, не росіян, а західних, скажімо так, митців, виконавців під загрозою того, що вони підуть до Європейського суду. Прибирали, бо знали, що буде ганьба для держави, що буде програний той Європейський суд з прав людини. Тому це також владнали.</p>
<p>Можна сперечатися до другого читання, можна знайти більш дієві механізми. Колеги, закон, він в другу чергу проєвропейський. І на виконання однієї з семи вимог. В першу чергу, колеги, він проукраїнський, він потрібний Україні, він потрібний для зміцнення саме українських медіа.</p>
<p>Я хочу, завершуючи, сказати, в сенсі, що час мій вичерпаний, потім скажу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми переходимо: два – за, два – проти. Прошу записатися.</p>
<p>Будь ласка, народний депутат Федієнко Олександр Павлович, фракція "Слуга народу".</p>
<p></p>
<p>13:27:52</p>
<p>ФЕДІЄНКО О.П.</p>
<p>Доброго дня, шановні колеги! Прошу передати слово пану Потураєву.</p>
<p></p>
<p>ГОЛОВУЮЧИЙ. Пан Потураєв, будь ласка.</p>
<p></p>
<p>13:28:04</p>
<p>ПОТУРАЄВ М.Р.</p>
<p>Отже, колеги, що нам треба буде з вами спільно зробити? Нам треба буде доопрацювати певні моменти, що вчора абсолютно справедливо піднімали члени Погоджувальної ради, до другого читання. Це важлива, відповідальна, але не така аж складна робота, бо, в принципі, майже з всіма фракціями є консенсус. І я сподіваюся, що буде консенсус навіть з тими, хто зараз безпідставно звинувачує авторів у начебто тому, що ми розповсюджуємо неправду. Контраргументів немає, тому це така дискусія, яку ви чули.</p>
<p>Навіть я підтримав на комітеті, хочу звернути вашу увагу, колеги, безпрецедентне для нашого парламенту рішення, яке, можливо, навіть Регламент трохи порушує, в надії, що ми будемо мати діалог і що нам потрібно мати діалог до другого читання. І комітет пропонував своїм рішенням і пропонує збільшити, не зменшити, а збільшити термін на подання пропозицій і поправок до закону до 21 дня.</p>
<p>Але сьогодні, сьогодні (це ж зараз вся зала побачила бажання діалогу) я не переконаний, я не переконаний, що я особисто рішення, за яке я голосував на комітеті, зокрема про продовження термінів, щоб дійсно плідно попрацювали ми до другого читання, я не переконаний, що я хочу підтримувати це збільшення. Я вважаю, що за такого рівня дискусії фракції, які конструктивно налаштовані, і я чув вчора від тих фракцій і груп, які конструктивно налаштовані, абсолютно сприйнятні пропозиції, їм буде достатньо двох тижнів. А ті колеги, які можуть тільки ображати авторів, я думаю, що їм і місяця б не вистачило на вигадування нових безпідставних маніпулятивних образ.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Степан Іванович Кубів, фракція "Європейська солідарність".</p>
<p></p>
<p>13:30:13</p>
<p>КУБІВ С.І.</p>
<p>Прошу слово передати Княжицькому Миколі. Дякую.</p>
<p></p>
<p>ГОЛОВУЮЧИЙ. Будь ласка, Микола Княжицький.</p>
<p></p>
<p>13:30:28</p>
<p>КНЯЖИЦЬКИЙ М.Л.</p>
<p>Друзі, ну, не може бути ніяких компромісів, коли ми говоримо про захист нашої національної безпеки, нашої мови і нашої культури. Ну, не буде в нас компромісів. І тут друзі мої з Львівщини і з Волині, які думають, ми проголосуємо в першому читанні, а потім виправимо. Вам, друзі, повертатися на Львівщину і Волинь! І не для того вони пхаються, щоб виправити потім, а для того, щоб скасувати закон, який Софія подавала Федина разом з колегами, до речі, зі "Слуг народу", 7273, який забороняє російську музику у нас в ефірі, а вони хочу назад її впустити.</p>
<p>Вони, дійсно, скасовують повністю чорні списки. Сім років ми не пускали сюди російських артистів і акторів, і визначало це СБУ, бо саме вони можуть сказати, хто створює небезпеку для нашої безпеки. А вони пропонують їх скасувати, а після того через якийсь час Нацрада як колегіальний орган буде наново голосувати, захоче – проголосує, захоче – ні. А списків не буде, вони діяти не будуть. Зате Національна рада буде без конкурсу, без суду мати право забирати ліцензії в телевізійних каналів.</p>
<p>Європейський закон, ви кажете? А ви пам'ятаєте, що кожного члена Нацради по Закону про місцеве самоврядування запхали туди, коли Венедіктову звільняли? Президент може звільнити отак в будь-який момент, якщо раптом якогось російського актора захочуть заборонити, а цей російський актор знімався в якомусь кіно.</p>
<p>Друзі, сором за таке голосувати. Цей закон, який повертає державне телебачення, заставляє канал "Рада" транслювати в усіх медіа, без зобов'язання каналу транслювати парламент, всупереч Конституції створюють державні канали. Це закон, який відкидає нас від Європи, який закриває нам шлях до Європейського Союзу, і закриває шлях до сердець українців, бо українці, які воюють, нам цього не пробачать. На кожного, хто буде тиснути кнопку "За"…</p>
<p></p>
<p>ГОЛОВУЮЧИЙ. Слово надається народному депутату України Цабалю Володимиру Володимировичу, фракція політичної партії "Голос".</p>
<p>Шановні колеги, після цього ще Соболєв Сергій Владиславович. І потім переходимо до голосування, запросіть народних депутатів до зали.</p>
<p>Будь ласка, Володимир Володимирович Цабаль.</p>
<p></p>
<p>13:32:53</p>
<p>ЦАБАЛЬ В.В.</p>
<p>Прошу передати В'ятровичу.</p>
<p></p>
<p>ГОЛОВУЮЧИЙ. Будь ласка, В'ятрович Володимир Михайлович.</p>
<p></p>
<p>13:33:07</p>
<p>В’ЯТРОВИЧ В.М.</p>
<p>Шановні колеги, одним із головних моїх завдань перебування в парламенті є захищати український інформаційний простір, захищати українську мову. Я думав, що це моє завдання вже виконано після 24 лютого. Я вірив, що ви всі здатні справді об'єднатися для того, щоб робити цю країну українською. Тому що тільки українська Україна встоїть проти російської агресії. Але зараз знову повертається русифікація в цей зал.</p>
<p>Мені соромно, що в той час, коли наші захисники зі зброєю в руках захищають Україну, ми садимо їм в спину ножа русифікації. Саме таким є цей закон. Він у нас гарно позначений законопроект європейським прапорцем в порядку денному. Там має бути триколор, а не європейський прапор. Саме під європейським прапором хочуть зменшити квоту української музики на радіо. Хочуть, щоб ви, всі, хто скучили за рашистами на українських екранах, могли знову вдовольнитися, бо вони знову з'являться на екранах.</p>
<p>Пам'ятаєте, як ми з вами тішились, що ми врешті ухвалили закон, який передбачає, що в Україні неможливі виступи російських виконавців, в Україні неможливо прослуховувати їхні фонограми. Зараз після ухвалення цього законопроекту цей закон – просто в топку. Він припиняє свою дію, його немає. Це русифікація. І хто сказав, що ми нібито затуляємо останні шпаринки для "русского мира", – ні, ви вивалюєте двері "русского мира" в Україну. Не допустіть цього навіть в першому читанні. Вас обманюють. На жаль, цей законопроект робить Україну слабшою. Не підтримуйте його навіть в першому читанні. Слава Україні!</p>
<p></p>
<p>ГОЛОВУЮЧИЙ. Слово надається Соболєву Сергію Владиславовичу, фракція "Батьківщина".</p>
<p>Шановні колеги, після цього переходимо до прийняття рішення. Прошу народних депутатів зайняти свої місця.</p>
<p>Сергій Владиславович, будь ласка.</p>
<p></p>
<p>13:34:58</p>
<p>СОБОЛЄВ С.В.</p>
<p>Соболєв, "Батьківщина". На жаль, бурна дискусія в залі говорить про одне: цей закон не став законом компромісу, цей закон не став законом пошуку можливих речей, які б були проголосовані в цій сесійній залі. Але тут є ще інша сторона, яку всі чудово розуміють, при голосуванні за цей законопроект.</p>
<p>Ми чудово розуміємо, що цей законопроект, як мінімум, не для цього року. Цей законопроект, можливо, і не для наступного року. Ми чудово всі розуміємо, що зараз відбувається на медійному ринку, і наша відповідна постанова врегулювала ці питання на період воєнного стану.</p>
<p>Тому, можливо, і є пропозиція від авторів доопрацьованого законопроекту подовжити період подачі поправок. Але, я вважаю, що зараз був би ідеальний єдиний варіант – це зробити все можливе для того, щоб цей законопроект при попаданні в сесійну залу, тим більше що це повторне перше читання, був би розроблений в такому варіанті, який би давав можливість голосувати за нього всім фракціям. Ми бачимо, що цього не буде.</p>
<p>Для нас там є декілька принципових речей, які, на жаль, потрапили в цей законопроект. Це регулювання питання виборчого законодавства. Ми чудово розуміємо, що ці питання регулює не Національна рада з питань телебачення і радіомовлення під час виборчого процесу, а Центральна виборча комісія. І ми будемо мати цілий ряд протиставлень, які фактично будуть взаємно виключними статтями закону. Ми там не бачимо абсолютно ніякого розуміння, яким чином цей закон буде діяти для медіа, заборона якого буде і на період воєнного стану, і на період, наприклад, надзвичайного стану.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення. Я прошу народних депутатів зайняти свої місця. Я хочу нагадати, що саме про законопроект нам поставила вимоги Європейська комісія, який врегульовує ці питання. Тому я прошу, готуємося до прийняття рішення.</p>
<p>Я ставлю пропозицію прийняти за основу проект Закону про медіа (реєстраційний номер 2693-д).</p>
<p>Готові голосувати? Прошу народних депутатів голосувати.</p>
<p></p>
<p>13:38:05</p>
<p>За-233</p>
<p>Рішення прийнято.</p>
<p>Покажіть по фракціях.</p>
<p>Шановні колеги, була погоджена пропозиція продовжити наполовину строки подачі пропозицій і поправок для підготовки до другого читання.</p>
<p>Прошу народних депутатів голосувати за цю пропозицію. Продовжити. Не скоротити – продовжити строки.</p>
<p></p>
<p>13:38:38</p>
<p>За-276</p>
<p>Рішення прийнято.</p>
<p>Вітаю, колеги.</p>
<p>Наступний законопроект 7681, 7681 - (тире) прим. Це проект Закону про несення змін до Закону України "Про Державний бюджет України на 2022 рік".</p>
<p>Я ставлю пропозицію включити ці обидва законопроекти до порядку денного сесії. Прошу народних депутатів голосувати.</p>
<p></p>
<p>13:39:13</p>
<p>За-268</p>
<p>Я ставлю пропозицію визначити законопроект невідкладним та скоротити строк внесення альтернативних законопроектів до початку розгляду питання, відповідно до частини третьої статті 50 і статті 101 обидва ці законопроекти визначити невідкладними і скоротити по них строк внесення альтернативних. Будь ласка, прошу голосувати.</p>
<p></p>
<p>13:39:46</p>
<p>За-260</p>
<p>Рішення прийнято.</p>
<p>Я ставлю пропозицію розглянути ці законопроекти за скороченою процедурою. Прошу голосувати.</p>
<p></p>
<p>13:40:06</p>
<p>За-258</p>
<p>Рішення прийнято.</p>
<p>Ми домовлялися: два – за, два – проти. Тому прошу записатися колег і прошу не розходитися, тому що за хвилин 5-6 ми можемо голосувати. Прошу записатися ті фракції і групи, які хочуть обговорити ці законопроекти.</p>
<p>Тістик Ростислав Ярославович, фракція політичної партії "Слуга народу", будь ласка.</p>
<p></p>
<p>13:40:43</p>
<p>ТІСТИК Р.Я.</p>
<p>Прошу передати слово Олександру Пасічному.</p>
<p></p>
<p>ГОЛОВУЮЧИЙ. Будь ласка, Олександр Пасічний.</p>
<p></p>
<p>13:40:50</p>
<p>ПАСІЧНИЙ О.С.</p>
<p>З трибуни. Шановний Голово, шановні народні депутати! Станом на сьогодні одним із пріоритетних завдань, яке стоїть і перед урядом, і перед нами, є підготовка та успішне проходження осіннє-зимового опалювального сезону 2022-2023 років. Тому придбання природного газу є одним з головних завдань для нашої держави.</p>
<p>На сьогодні від наших партнерів, а саме уряду Канади, до державного бюджету України надійшло кредитних коштів на пільгових умовах на суму 450 мільйонів канадських доларів як допомога на закупівлю газу до опалювального сезону. Цей законопроект фактично надає механізм, який відкриває можливість спрямувати ці кошти саме на його придбання. Тож реалізація положень цього законопроекту дозволить залучити зовнішні запозичення у сумі 12,7 мільярда гривень для придбання природного газу, що забезпечить енергетичну безпеку держави та потреби в споживанні... споживачів України, які зараз переживають найскладніші часи в історії незалежності України, а це наші громадяни, бюджетні організації, підприємства теплоенергетики, та дозволить їм стало пройти опалювальний сезон в умовах війни. Прошу підтримати.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, слово надається Ірині Володимирівні Геращенко, фракція "Європейська солідарність".</p>
<p></p>
<p>13:42:14</p>
<p>ГЕРАЩЕНКО І.В.</p>
<p>Прошу передати слово Михайлу Бондарю, будь ласка.</p>
<p></p>
<p>ГОЛОВУЮЧИЙ. Будь ласка, Михайло Бондар.</p>
<p></p>
<p>13:42:23</p>
<p>БОНДАР М.Л.</p>
<p>Дякую. Шановні колеги, в нас зачасту от привикли говорити, що ці невдачі, які в нас є, це можна списувати там на війну або ще щось і в тому числі якраз закупівля газу і підготовка до опалювального періоду 2022-2023 років так само воно виглядає провальною і напевно вже через це появилась інформація, що міністр писав заяву про звільнення, це буде якраз "повісити всіх собак" якраз на діючого міністра і сказати, що якраз провалив підготовку до опалювального періоду він. Я як мажоритарний депутат вам скажу, що в мене виборчих округах люди готуються самотужки до опалювального періоду, заготовлюючи дрова, купуючи пелети і так далі, і тому подібне, тому що на цей уряд і на цю владу вони не розраховують.</p>
<p>А по цих законах я вам скажу, що вони повністю корупційні і визначення одного суб’єкта закупівель природного газу якраз свідчить про це, що уряд якраз вишукує, в який спосіб вкрасти з цих грошей по максимуму, тому що, напевно, що депутати від діючої партії давно не отримували в конвертах гроші і це, напевно, буде якраз можливість їм доплатити. Ми за це голосувати не будемо.</p>
<p></p>
<p>ГОЛОВУЮЧИЙ. Будь ласка, наступний Нестор Іванович Шуфрич, група "Платформа за життя і мир".</p>
<p></p>
<p>13:44:05</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Можна сьогодні сперечатись з ефективністю діяльності уряду, але те, що треба мати резерви газові для проходження зими це однозначно і, безумовно, сьогодні ми маємо підтримати цей законопроект і сприяти енергетичній безпеці нашої країни під час осінньо-зимового періоду. Безумовно, ми розраховуємо на власні потужності. На жаль, ми розуміємо, що споживання газу впаде на 40 відсотків, але це не означає, що ми маємо діяти самонадіяно. Ми маємо мати резерви, щоб у будь-яку хвилину могли отримати газ онлайн безпосередньо із європейських транспортних систем і сховищ. Сьогодні це виклик, до якого ми маємо бути готові. Тому цей закон має бути підтриманий.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Юрчишин Ярослав Романович, фракція Політичної партії "Голос".</p>
<p></p>
<p>13:45:06</p>
<p>ЮРЧИШИН Я.Р.</p>
<p>Прошу передати слово Железняку.</p>
<p></p>
<p>ГОЛОВУЮЧИЙ. Ярослав Іванович Железняк, будь ласка.</p>
<p></p>
<p>13:45:11</p>
<p>ЖЕЛЕЗНЯК Я.І.</p>
<p>Шановні колеги, цей законопроект, звичайно, нам треба голосувати, там нічого поганого немає. Але я просто для тих, хто щиро чомусь вірить, що це врятує нас в зимовий період, наведу дві цифри. До речі, вони є у висновку комітету, кому не лінь, дев'ята сторінка, можете відкрити, прочитати. Нам на зиму треба 3-4,9 мільярда кубів газу. Вартує він більше ніж 3 тисячі доларів. Зараз ми розглядаємо закупівлю на 350 мільйонів доларів. От порахуйте, скільки і на скільки днів навіть, я не думаю, що тижнів, покриє цей кредит.</p>
<p>Друге. Там є теж важлива норма, яку теж треба голосувати: 2 мільярди на ГУР. Це додаткові гроші до тих 270 мільярдів, які ми виділили на минулому пленарному засіданні тижня військовим на оборону. Але ще раз, в даному випадку джерела запозичень – це внутрішні запозичення, просто говорячи, друк Національного банку, який вже надрукував 285 мільярдів. Тому…</p>
<p>Цей закон треба голосувати, нічого поганого він не зробить. На жаль, нічого доброго сильно для опалювального сезону теж не зробить, тому що нам треба в рази більше. Ще раз, мова йде про 350 мільйонів, а нам треба приблизно 10 мільярдів. Різницю можете порахувати самі. Але коли ми голосуємо такі речі, просто не забувайте, що вже наш дефіцит в цьому році збільшився в 6 разів і колись у нас грошей просто перестане вистачати.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, ще Кучеренко Олексій Юрійович. Після цього переходимо до прийняття рішення.</p>
<p></p>
<p>13:47:11</p>
<p>КУЧЕРЕНКО О.Ю.</p>
<p>Олексій Кучеренко, фракція "Батьківщина". Мені вже смішно від цього театру абсурду. І попередні виступаючі так впевнено заявляють, що нам треба купувати додатковий газ. Та порахуйте вже, якщо ви арифметику вчили, ми видобуваємо 19 мільярдів кубів газу, як і видобували. Скоротилося споживання на 40 відсотків, ми витрачаємо 18-18,5 мільярда. Українського газу вистачає, запам'ятайте.</p>
<p>Я не можу зрозуміти, ми місяць тому дали вже Нафтогазу 150 мільярдів гривень, ви ж проштовхнули цей ідіотський, вибачте, законопроект про мораторій на тарифи. Так що ще треба Вітренку, як ще надурити, скільки з бюджету треба витягнути грошей? Тому ми категорично проти цього законопроекту, і ми будемо підтримувати альтернативний законопроект Тимошенко, Соболєва, Цимбалюка.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ще Шахов. І після цього переходимо до голосування.</p>
<p>Будь ласка, народний депутат Шахов. Потім переходимо до прийняття рішення. Я прошу народних депутатів зайняти свої місця. Будь ласка, Сергій Шахов.</p>
<p></p>
<p>13:48:28</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, на друзів надійся, а сам не плошай. Ми почули чудові цифри – 3 тисячі доларів за газ сьогодні на ринку. Чи не вистачає в Україні газу? Вистачає. Треба збільшувати свою добичу, треба накачувати найкращі, найбільші склади для газу європейського масштабу, ми… найбільші, які мають склади для газу на 33 мільярди кубів, і можемо потім продавати свій газ також в Європу, заробляючи гроші, даючи робочі місця, будуючи житло для біженців, для переселенців, даючи можливість людям розвиватися далі, жити в Україні і наповнювати бюджет України, а не бігати з протягнутою рукою до партнерів – дайте грошей. В кожній кризі треба шукати сьогодні вихід з цієї кризи, і це можливість – це говорив Черчіль.</p>
<p>Дякую. Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до прийняття рішення. Я прошу народних депутатів зайняти свої місця. Будь ласка, шановні колеги, займіть свої місця. Переходимо до прийняття рішення. Будь ласка, займіть свої місця. Готові, колеги?</p>
<p>Я ставлю пропозицію прийняти за основу проект Закону про внесення змін до Закону України "Про Державний бюджет України на 2022 рік" (реєстраційний номер 7681).</p>
<p>Готові голосувати? Готові, колеги? Прошу народних депутатів голосувати.</p>
<p></p>
<p>13:50:44</p>
<p>За-272</p>
<p>Рішення прийнято.</p>
<p>Я ставлю пропозицію прийняти в цілому з урахуванням пропозицій комітету та необхідними техніко-юридичними поправками проект Закону про внесення змін до Закону України "Про Державний бюджет України на 2022 рік" (реєстраційний номер 7681).</p>
<p>Готові голосувати? Прошу народних депутатів голосувати.</p>
<p></p>
<p>13:51:24</p>
<p>За-266</p>
<p>Рішення прийнято. Закон прийнятий в цілому.</p>
<p>Вітаю, колеги.</p>
<p>Шановні колеги, переходимо до наступного питання. Законопроект 7668, це проект Закону про внесення змін до розділу ХХ "Перехідні положення" Податкового кодексу України щодо ставок акцизного податку і ціла низка пов'язаних з ним альтернативних законопроектів.</p>
<p>Підготуйтеся, будь ласка, до голосування. Я ставлю пропозицію... Колеги, приготуйтеся до голосування! Я ставлю пропозицію включити до порядку денного сесії законопроект 7668 і усі альтернативні законопроекти, які подані до нього, тобто 7668-1, 7668-2, 7668-3, 7668-д. Прошу народних депутатів голосувати включення до порядку денного сесії.</p>
<p></p>
<p>13:52:51</p>
<p>За-239</p>
<p>Рішення прийнято.</p>
<p>По фракціях покажіть.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>13:53:14</p>
<p>За-247</p>
<p>Рішення прийнято.</p>
<p>Шановні колеги, як ми домовлялися: два – за, два – проти. Прошу записатися народних депутатів… Перепрошую, що?</p>
<p></p>
<p>ГОЛОС ІЗ ЗАЛУ. Автори!</p>
<p></p>
<p>ГОЛОВУЮЧИЙ. А, автори. Я перепрошую. Давайте тоді автори. Автори у нас: перший заступник міністра інфраструктури Шкураков, народний депутат Разумков, народний депутат Железняк, народна депутатка Южаніна, народний депутат Гетманцев. У такому порядку.</p>
<p>Я запрошую до слова першого заступника міністра інфраструктури України Василя Олександровича Шкуракова.</p>
<p>Будь ласка, Василю Олександровичу.</p>
<p></p>
<p>13:54:06</p>
<p>ШКУРАКОВ В.О.</p>
<p>Шановний пане Голово, шановні народні депутати, на ваш розгляд виноситься проект Закону України про внесення змін до розділу ХХ "Перехідні положення" Податкового кодексу України щодо ставок акцизного податку (реєстраційний номер 7668), внесений Кабінетом Міністрів.</p>
<p>Законопроектом пропонується внести зміни, які встановлюються на період до припинення або скасування воєнного, надзвичайного стану на території України ставки акцизного податку на бензини моторні, важкі дистиляти та на інші нафтопродукти, паливо альтернативне в розмірі 100 євро за 1 тисячу літрів.</p>
<p>Для узгодження норм Податкового кодексу передбачено також внесення відповідних змін до розділу Х "Перехідні положення" щодо збереження пільгового розміру податку на додану вартість на рівні 7 відсотків.</p>
<p>У разі прийняття законопроекту доходи Державного дорожнього фонду становитимуть близько 3 мільйонів гривень щомісячно, які будуть зараховуватися у розмірі 86,56 відсотка цього податку до дорожнього фонду, а решта 13,44 буде зараховуватися до загального фонду місцевих бюджетів.</p>
<p>Таке збільшення доходів Державного дорожнього фонду дасть можливість здійснити повне та своєчасне виконання усіх необхідних платежів з виконання боргових зобов'язань Укравтодору за запозиченнями, залученими державою або під державні гарантії на розвиток мережі автомобільних доріг загального користування, а також здійснити розподіл частини коштів державного фонду за іншими напрямками їх використання, в тому числі на утримання та на підготовку автомобільних доріг до осінньо-зимового періоду.</p>
<p>Дякую за увагу. Прошу підтримати зазначений законопроект.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату України Разумкову Дмитру Олександровичу, автору альтернативного законопроекту.</p>
<p></p>
<p>13:56:07</p>
<p>РАЗУМКОВ Д.О.</p>
<p>Ще раз добрий день, шановні колеги! Ви всі добре пам'ятаєте, що таке, коли немає бензину. Коли ми прибирали акциз, то ми розуміли, що це норма, яка дозволяє повернути економіку. Зараз у нас наближається посівна, зараз у нас наближається знову аграрна компанія, будь-яке сьогодні збільшення акцизу – це плюс на стелі від 3 до 4,5 гривень. Всі це повинні розуміти і повинні розуміти наслідки. Ми не можемо постійно бізнесу змінювати кожного тижня нові умови.</p>
<p>Альтернативний законопроект, зокрема, пропонує, щоб після будь-яких змін, які відбуваються у відповідному комітеті, рішення приймалися, вступали в силу лише не раніше ніж через три місяці після того, як таке рішення прийнято.</p>
<p>Давайте завершимо ту вакханалію, яка сьогодні відбувається в податковій сфері. Спочатку ми скасовуємо мито. Через декілька тижнів ми все повертаємо. Зараз у нас ідуть розмови про те, що давайте ми ще й додамо 10 відсотків на обмінні операції, сьогодні – давайте додамо 100 євро на 1 тисячу літрів. Але це призведе до того, що ми з вами в кінцевому випадку приб'ємо українську економіку, яка сьогодні і так ледве дихає. Давайте допомагати українському бізнесу, а не витискати з нього останнє. Саме цього від нас чекають сьогодні підприємці. Саме це дасть змогу повернутися до нормальної роботи. Саме це виконає ту обіцянку, яку давали в 19-му році, що правила і відносини між владою та бізнесом будуть прогнозовані.</p>
<p>І не варто сьогодні прикриватися війною, коли свою недолугу політику деякі наші колеги намагаються розповісти, що це у зв'язку з воєнним станом і війною. Давайте думати хоча б на крок наперед, а не так, як це відбувається сьогодні.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Железняк Ярослав Іванович.</p>
<p></p>
<p>13:58:20</p>
<p>ЖЕЛЕЗНЯК Я.І.</p>
<p>Шановні колеги, в мене дуже простий законопроект. Ми забули про біопаливо чомусь, хоча його якраз виробляють в Україні. Я прирівнюю ставку до нуля. Я постараюся достатньо спокійно розкласти взагалі про що цей закон і наступний бюджетний, він насправді найбільш важливий.</p>
<p>У нас є система в державі, коли збираються акцизи, вони відправляються в дорожній фонд, відповідно з нього фінансується будівництво доріг або ремонт. Так було завжди, до 15 березня.</p>
<p>15 березня урядовці прийшли до нас, народних депутатів, сказали: ціна буде зростати на нафту, ціна на стелі буде зростати, відмініть акцизи і зменшіть ПДВ. Це вартувало державі 96 мільярдів. Це рішення було хибне, але воно не принесло в державу вже 96 мільярдів.</p>
<p>Тут 14 серпня чомусь уряд згадав, що треба іноді ремонтувати дороги або відбудовувати щось, що було зруйновано російською наволоччю. І зараз пропонує нам повернути ці акцизи, аргументуючи двома речами.</p>
<p>Перше. Що ціни на нафту падають. Що неправда. Коли ми скасовували, ціна на нафту була 99 доларів. Зараз вона 102 долари. Тренд на зростання. Тобто коли ви проголосуєте за цей закон, ціни зростуть.</p>
<p>Друге. Проте, що треба відбудовувати зруйновану інфраструктуру. Я невеликий будівельник, але от мені просто цікаво, що ми будемо відбудовувати в листопаді, в грудні і січні? Ну, наскільки я знаю, просто в ці місяці не проводять будівництво.</p>
<p>Тому, шановні колеги, я не буду підтримувати цей закон. Можу розповідати вам як була порушена процедура, але сама логіка порушена. І найголовніше, зараз ми прийняли рішення, що ці видатки йдуть на війну. Вони прибирають і хочуть знову повернути на дороги. Далі вирішуйте самі…</p>
<p></p>
<p>ГОЛОВУЮЧИЙ. Будь ласка, Южаніна Ніна Петрівна.</p>
<p>Артур Володимирович, підійдіть сюди.</p>
<p>Южаніна Ніна Петрівна.</p>
<p></p>
<p>14:00:42</p>
<p>ЮЖАНІНА Н.П.</p>
<p>Шановні колеги, сьогодні ми як ніколи маємо приймати послідовні виважені рішення. Я звертаюсь до вас, народних депутатів, оскільки влада не може зараз працювати якісно і подати нам такі проекти закону, за які ми могли би голосувати.</p>
<p>Скажіть, будь ласка, що відбулося за п'ять місяців, коли ставка на паливо становила нуль євро з тисячі літрів? Ціни на заправках збільшилися на 45 відсотків. Логістичні шляхи не налагоджені. Логістичні шляхи ще стали дорожчими чим були на самому початку. Взагалі з постачанням і накопиченням палива у нас величезне питання. І в цей час без належного обґрунтування, без думки про наших аграріїв більшість із вас зараз буде тут голосувати цей проект закону, який встановлює нічим не обґрунтовані ставки акцизного податку. Акцизний податок – це найлегший шлях набрати в якийсь спеціальний фонд коштів. Ми про це говорили вже декілька разів на комітеті. Мене дивують об'єднані тут зараз сили для того, щоб протягувати ці закони, а потім дерибанити з цього фонду. Як мило, зараз домовляються про те, що проголосуйте і завтра ви вже отримаєте. Стидно за вас!</p>
<p>Я цей проект закону готувала з колегами для того, щоб повернути нашу думку про те, а як ми маємо реалізувати акцизну політику. Акцизна політика дійсно потрібна в країні, і тому ми й побудували цей проект закону виключно на європейській директиві, яка передбачає в тому числі і захист власних аграріїв, яка встановлює мінімальну ставку для аграріїв. Тому що виходить, кожна країна про це дбає, крім України.</p>
<p>На жаль, ви сьогодні будете знайомитися з законопроектом, який ніякого відношення до поступового переходу на сплату акцизів не має. Прошу підтримати наш проект закону.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>І, будь ласка, голова Комітету з питань фінансів, податкової та митної політики Гетманцев Данило Олександрович. Виступ від вас і виступ від комітету, наскільки я розумію. І після цього, шановні колеги, ми переходимо до обговорення: два – за, два – проти і потім голосуємо.</p>
<p>Данило Олександрович, будь ласка.</p>
<p></p>
<p>14:03:07</p>
<p>ГЕТМАНЦЕВ Д.О.</p>
<p>Шановні колеги! Війна точно не час популістів, війна – час державників, які повинні приймати потрібні для країни рішення, а не популярні рішення, які повинні брати на себе відповідальність, а не бігати залою, розповідаючи казки, в які самі не вірять, займаючись політиканством.</p>
<p>Законопроект дуже простий. Кабінет Міністрів пропонує нам повернути частково, частково, наголошую, акцизи, які ми з вами скасували у зв'язку з проблемою на ринку палива, які всі пам'ятаємо, навесні. На сьогодні таких проблем нема, це очевидно, і очевидно, що паливо є тим об'єктом оподаткування, яке повинно дати гроші. А гроші є зброєю, гроші на армію, гроші на наших пенсіонерів, гроші на утримання військових, гроші, врешті-решт, на перемогу.</p>
<p>Я не знаю взагалі витоки цієї дискусії, чи треба обкладати паливо податками чи не треба обкладати паливо податком у війну. Друзі, схаменіться! Схаменіться, займіться врешті-решт державництвом хоч раз в житті, а не популізмом таким махровим, соціалістичним популізмом, в який ви самі не вірите. Ну, це ж ганьба.</p>
<p>Друзі мої, ми вертаємо 100 євро на тонну бензину, 100 євро на тонну дизелю, ми вертаємо 52 євро на тонну скрапленого газу, біоетанол урівнюємо в ставці з бензином. Це все частковий захід, який, на думку Міністерства економіки, не позначиться на ціні. Але навіть якщо позначиться, у нас в країні війна, людина, заправляючи автомобіль, повинна дати частину на армію, яка захищає і цю людину, і цей автомобіль, і цей дизель.</p>
<p>Друзі мої, війна – це час відповідальних рішень, війна – це час державників, а не політиканів. Тому я закликаю всіх підтримати це рішення зеленою кнопкою, вступити в певну дискусію у комітеті щодо розмірів ставок, ми обов'язково її проведемо, я вам обіцяю, до другого читання, і прийняти нормальне виважене рішення на користь однієї єдиної цілі, яка повинна нас всіх з вами об'єднувати – це перемога, не популізм – це перемога. А після перемоги давайте вже будемо гратися в популізм.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, виступили автори законопроектів. Тепер я прошу записатися: два – за, два – проти тих, хто бажають, і після цього перейдемо до прийняття рішення. Будь ласка, записуйтесь: два – за, два – проти.</p>
<p>Будь ласка, Федієнко Олександр Павлович, фракція політичної партії "Слуга народу", будь ласка.</p>
<p></p>
<p>14:06:40</p>
<p>ФЕДІЄНКО О.П.</p>
<p>Доброго дня, шановні колеги! Прошу передати слово Олександру Ковальчуку.</p>
<p></p>
<p>ГОЛОВУЮЧИЙ. Будь ласка, Олександр Ковальчук.</p>
<p></p>
<p>14:06:53</p>
<p>КОВАЛЬЧУК О.В.</p>
<p>Дякую, шановні колеги.</p>
<p>Я хочу виступити на підтримку сказаних слів шановним головою комітету Данилом Олександровичем і хочу виступити на підтримку шановних членів Комітету фінансів та податків, які своєю більшістю підтримали дану ініціативу, розуміючи різницю між популярними або популістичними рішеннями і вкрай важливими рішеннями. Це рішення є вкрай важливим, як було зазначено, і для фінансування Збройних Сил України, і для відновлення інфраструктурних об'єктів.</p>
<p>Сьогодні говорили про те, що аграріям, будівельній галузі і іншим галузям буде важко сплачувати більшу ціну за енергоносії. А давайте говорити про те, що якщо сьогодні аграрії не сплатять більше і, по оцінкам Міністерства економіки, ця ціна не буде значно збільшеною, то в них просто не буде можливості доставити свою готову продукцію до місць відвантаження цієї готової продукції, адже кошти мають бути направлені і будуть направлені на відновлення інфраструктури, а це дороги і мости. І ми з вами дуже добре розуміємо, що для того, щоби створити умови для логістики, ми маємо з вами прийняти рішення і направити ці кошти, в першу чергу зібрати, а потім направити ці кошти на зазначені інфраструктурні об'єкти.</p>
<p>Я дякую кожному, хто проголосує зеленою кнопкою, прошу всіх проголосувати зеленою. Це перше читання, до другого читання в нас буде багато можливості обговорювати з колегами правки, враховувати їх і приймати єдине правильне рішення.</p>
<p>Дякую всім.</p>
<p></p>
<p>ГОЛОВУЮЧИЙ. Будь ласка, Саврасов Максим Віталійович, фракція політичної партії "Європейська солідарність".</p>
<p></p>
<p>14:08:44</p>
<p>САВРАСОВ М.В.</p>
<p>Прошу передати слово Ніні Петрівні Южаніній.</p>
<p></p>
<p>ГОЛОВУЮЧИЙ. Ніна Петрівна Южаніна, будь ласка.</p>
<p></p>
<p>14:08:54</p>
<p>ЮЖАНІНА Н.П.</p>
<p>Махровий популізм в цій залі був, коли ви обнуляли акцизи на паливо 15 березня. Махровий популізм, коли ви виходите і говорите на біле чорне, коли ви зараз говорите, що ціни не зростуть. Зростуть на 5 гривень іще додатково. І це буде стосуватися не людей, на яких вам глибоко наплювати, бо і на засіданнях комітету ви сказали, що за дороги мають платити всі, хто їздять по дорогах. Так я ж про те ж саме, але ви зараз встановлюєте акциз для всіх сфер діяльності і життєдіяльності в Україні, тому на всі продукти підніметься ціна, і коли Міністерство економіки говорить про те, що інфляція буде на незначний відсоток, то це означає, що вона буде, а вони не вміють рахувати цієї інфляції. Це дизельне пальне зросте для понад 40 тисяч агропідприємств, дизельне пальне зросте для перевізників у період відсутності альтернативних шляхів експорту української продукції, дизельне пальне зросте для ЗСУ, Нацгвардії, МВС, фінансування яких здійснюється зараз в основному за рахунок запозичень. Це зросте скраплений газ для тисячі підприємств, які переобладнались для того, щоб зекономити і змогти далі працювати через височенну ціну на природний газ. Тому коли ви говорите про махровий популізм, подивіться в дзеркало спочатку, подивіться на своє обличчя, чим воно зараз і як воно виглядає.</p>
<p>Ще раз звертаюсь до всіх депутатів. Будь ласка, відносьтесь більш професійно, не купляйтесь на отакі пояснення, які тут вам намагаються подати, просто поставимо сто, просто зробимо завтра десять десять, просто нас не буде, тому що економіка це другий фронт, зверніть на це увагу і проголосуйте за альтернативний з позначкою 3, він професійний проект закону, який допоможе нам реалізувати і наповнити все ж таки ...</p>
<p></p>
<p>ГОЛОВУЮЧИЙ. Будь ласка, Ярослав Іванович Железняк, фракція "Голос".</p>
<p></p>
<p>14:11:03</p>
<p>ЖЕЛЕЗНЯК Я.І.</p>
<p>Пане голово комітету Данило Олександрович Гетманцев, мене точно не можна звинувачувати в тому, що я не говорив за те, що відмінити акцизи дурне рішення, дурне, за нього мають нести відповідальність. 96 мільярдів під час війни забрали. Більше того, ця ж людина, яка запропонувала це рішення, потім виходить в медіа і розповідає, що треба зараз зменшувати податки, а ми голосуємо за збільшення. Або ми дурні, народні депутати, а вони там в Офісі Президента умні, або хтось дуже хитрий.</p>
<p>Тепер ще раз і найголовніше. Шановні колеги, от дивіться, за що ви будете зараз голосувати, якщо вам, звичайно, цікаво. Цей законопроект, він принесе гроші в спеціальний фонд, дорожній фонд Укравтодору. Ми з вами під час війни проголосували рішення, що всі гроші Укравтодору відправляються на два видатки: перше – це зовнішні запозичення, щоб не було дефолту, друге – це військові видатки. І це нормально, це резонує з тим, що говорили ваші колеги. Ми зібрали податки, ми купили зброю, виплатили зарплати військовим.</p>
<p>Зараз уряд іншим законом, другим, який ми будемо голосувати, хоче прибрати цю норму і відправити на дороги. За розрахунками Мінінфраструктури нам справді треба відремонтувати мостів й інших переїздів на 11,3 мільярда. Все інше – це буде будівництво доріг. От розкажіть мені, людині з Маріуполя, у якого величезна кількість навіть рідних залишилась без дому, без рідного міста, на жаль, от розкажіть мені, будь ласка, ми зараз не маємо грошей їм побудувати навіть елементарні тимчасові споруди, ми справді хочемо ці гроші відправити на будівництво доріг? Це нормально? Ну, просто я як людина жива, адекватна, яка виступає за прогнозовану політику, не розумію, як ми можемо дозволити собі такі рішення.</p>
<p>І саме тому я не буду підтримувати ні цей, ні інший законопроект. Дякую.</p>
<p></p>
<p>ГОЛОВУЮЧИЙ. Будь ласка, Кириленко Іван Григорович, фракція "Батьківщина".</p>
<p>Юлія Володимирівна Тимошенко.</p>
<p></p>
<p>14:13:36</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина". Шановні друзі, насправді, коли ви будете тиснути кнопку, вам треба дати відповідь лише на одне питання: чи готові ви повернутися сьогодні до програми "Велике будівництво", знявши гроші через цей акциз конкретно з кожної людини в Україні, з кожного аграрія? Ви знаєте, так, що наступна посівна взагалі під загрозою. Куди їм ще підвищувати на пальне ціни? Ви будете готові, якщо проголосуєте зняти з армії гроші, тому що в армію теж піде із здорожчанням пальне. І все це ви зберете і відправите на "Велике будівництво"? Ви готові реально до цього? Ви реально готові сьогодні далі загнати людей, які вже не мають робочих місць, які не мають за що жити? Якщо, можливо, в них є якась копійка, забрати останню?</p>
<p>Це ще не все. Майте на увазі, що акциз треба платити до того, як ти перетнеш кордон зі своїм пальним. І це означає, що у тих, хто постачає пальне, мусять бути додаткові обігові кошти, яких у них сьогодні немає. Це означає, що частина постачальників пального на територію України не зможе постачати далі пальне. Ми давно з вами мали дефіцит на заправках бензину і дизельного палива?</p>
<p>Я вважаю, що таке рішення з державних позицій не можна приймати. Якщо хтось хоче відновити державне будівництво і… "Велике будівництво" – це означає, що це за рахунок когось. Подумайте, за рахунок кого це робиться. Тому наша команда категорично буде голосувати проти червоними кнопками і ми закликаємо всіх депутатів, які проти того, щоб з армії, з аграріїв, з людей зняти гроші і віддати на "Велике будівництво", не голосувати за це.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, ми завершили обговорення цього питання. Я прошу народних депутатів зайняти свої місця, ми переходимо до прийняття рішення.</p>
<p>Що значить з процедури? Ми ж домовилися, ставимо одне, голосуємо, а далі… Шановні колеги, ми переходимо до першого рішення. Давайте пройдемо перше рішення. Шановні колеги, я ставлю пропозицію прийняти за основу проект Закону про внесення змін до розділу ХХ "Перехідні положення" Податкового кодексу України щодо ставок акцизного податку на період дії правового режиму воєнного, надзвичайного стану (реєстраційний номер проекту 7668-д).</p>
<p>Готові голосувати, шановні колеги? Прошу народних депутатів голосувати.</p>
<p></p>
<p>14:17:06</p>
<p>За-236</p>
<p>Рішення прийнято.</p>
<p>Покажіть по фракціях.</p>
<p>Я ставлю пропозицію скоротити наполовину строки подачі пропозицій і поправок для підготовки до другого читання законопроекту 7768-д. Прошу народних депутатів голосувати.</p>
<p></p>
<p>14:17:35</p>
<p>За-235</p>
<p>Рішення прийнято.</p>
<p>Ніна Южаніна, будь ласка. В чому питання? Будь ласка.</p>
<p></p>
<p>14:17:44</p>
<p>ЮЖАНІНА Н.П.</p>
<p>Шановні колеги, вчора комітет поспішав і прийняв рішення без мого альтернативного. Сьогодні додатково було зібрано засідання комітету і комітет виніс друге рішення, не замінивши перше. І в цьому другому рішенні сьогодні комітет сказав, що стосовно цього проекту закону-3 зал має визначитися відповідно до таких-то статей Регламенту. Нас не поєднали в одне рішення, ті законопроекти, які вчора подавалися, і було винесено окреме рішення комітету. Тому що би ви не говорили, ви маєте зараз поставити на голосування друге рішення комітету. Інакше ви нелегітимно… Ви не розглянули мій проект закону. Виходить, що я змогла його представити, але голосування по ньому не було. Бо в тому рішенні, яке ви голосували, не зазначений проект - 3. Тому ви по третьому проекту не прийняли рішення.</p>
<p></p>
<p>ГОЛОВУЮЧИЙ. Дякую.</p>
<p>Ніно Петрівно, я просто вам скажу, відповідно до Регламенту прийняття одного із законопроектів автоматично означає відхилення всіх інших. І тому зал визначився щодо вашого законопроекту, відхиливши його за процедурою, яка передбачена в Регламенті. Дякую.</p>
<p>Ідемо далі, шановні колеги. Зал чітко визначився тут.</p>
<p>Наступний законопроект, два законопроекти, альтернативні є, 7669 та 7669-1. Це проект Закону про внесення змін до Закону України "Про Державний бюджет України на 2022 рік" щодо використання коштів Державного дорожнього фонду. І альтернативний до нього.</p>
<p>Я ставлю пропозицію… Одну секундочку. А він включений до порядку денного? Включений.</p>
<p>Я ставлю пропозицію розглянути за скороченою процедурою ці законопроекти. Прошу народних депутатів голосувати.</p>
<p></p>
<p>14:19:50</p>
<p>За-245</p>
<p>Рішення прийнято.</p>
<p>Шановні колеги, ми теж домовлялися – автори, і після цього два – за, два – проти, і голосуємо.</p>
<p>Автори будуть наполягати на виступах?</p>
<p>Будь ласка, тоді я запрошую Шкуракова Василя Олександровича, першого заступника міністра інфраструктури України. Будь ласка.</p>
<p></p>
<p>14:20:18</p>
<p>ШКУРАКОВ В.О.</p>
<p>Шановний пане Голово, шановні народні депутати, на ваш розгляд виноситься проект Закону про внесення змін до Закону України "Про Державний бюджет України на 2022 рік" щодо використання коштів Державного дорожнього фонду (реєстраційний номер 7669), внесений Кабінетом Міністрів.</p>
<p>Статтею 38 Закону України "Про Державний бюджет на 2022 рік" кошти Державного дорожнього фонду у 2022 році спрямовуються першочергово на виконання боргових зобов'язань за запозиченнями, отриманими державою або під державні гарантії, а також на забезпечення потреб сектору оборони. Таке положення закону практично унеможливлює спрямування коштів Державного дорожнього фонду навіть в разі їх надходження у необхідному обсязі на утримання мережі автомобільних доріг загального користування державного значення в належному технічному стані, а також проведення аварійно-відновлювальних робіт на зруйнованих ділянках доріг та штучних спорудах.</p>
<p>У зв'язку з цим з проекту Закону пропонується виключити статтю 38 Закону України "Про Державний бюджет на 2022 рік", що дасть можливість здійснити фінансове забезпечення виконання необхідних дорожніх робіт.</p>
<p>Прийняття закону сприятиме створенню умов для належного забезпечення функціонування економіки та дорожнього господарства. Прошу підтримати законопроект.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, я запрошую автора альтернативного законопроекту народного депутата України Дмитра Олександровича Разумкова. Будь ласка, Дмитро Олександрович.</p>
<p></p>
<p>14:21:47</p>
<p>РАЗУМКОВ Д.О.</p>
<p>Колеги, свого часу парламент прийняв правильне рішення: гроші дорожнього фонду були направлені на погашення зовнішніх зобов'язань держави і на українську армію.</p>
<p>Я хотів би нагадати, війна не завершилась. Хто це не знає, може з'їздити на схід або південь нашої держави. Мене дивує, коли ми їздимо у відрядження, що там відбувається "Велике будівництво", при всій повазі до "Великого будівництва". І сьогодні точно не варто в Донецькій області будувати нові шляхи, там треба будувати для армії, готуватися до оборони і наступу. Тому пропонується, щоб всі гроші, які сьогодні планують зібрати в дорожній фонд, відправити на потреби армії, на те, що сьогодні, дійсно, необхідно нашій державі, нашим з вами захисникам, а не знову почати щось будувати те, що завтра знищать російськими снарядами і будуть розводити руками. Давайте не забувати, що війна триває, війна не завершиться ні через два, ні через три тижні і кожен повинен відповідати за свої дії, за ту кнопку, на яку він натисне перед українською армією, перед українськими захисниками і перед українською державою.</p>
<p>Дякую. І сподіваюся, що ви проголосуєте розумно.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Ми завершили доповідь по законопроектах. Переходимо: два – за, два – проти, обговорення. Шановні колеги, два – за, два – проти, записуйтесь. І після цього голосуємо.</p>
<p>Будь ласка, я запрошую народного депутата Чернєва Єгора Володимировича, фракція політичної партії "Слуга народу".</p>
<p></p>
<p>14:23:50</p>
<p>ЧЕРНЄВ Є.В.</p>
<p>Прошу передати слово Олександру Пасічному.</p>
<p></p>
<p>ГОЛОВУЮЧИЙ. Будь ласка, Олександр Пасічний.</p>
<p></p>
<p>14:23:56</p>
<p>ПАСІЧНИЙ О.С.</p>
<p>Шановний Голово, шановні народні депутати, запропонованим законопроектом 7669 зміна норм надасть фінансову можливість для утримання доріг аварійного ремонту пошкоджених шляхів, яких завдала Росія, та ремонту мостів і естакад, які є вкрай життєво важливими для ряду наших міст.</p>
<p>Всі ми добре пам'ятаємо, як внаслідок бойових дій було завдано руйнівних ударів по мостах, транспортних артеріях в Одеській, Луганській, Чернігівській, Миколаївській та інших областях. Люди вимушені об'їжджати аварійні ділянки, долаючи по 30-50 кілометрів. Я не кажу про проїзд швидких, військових, гуманітарних вантажів. Це і так всім зрозуміло. Відновити таку кількість дорожнього покриття мостів і естакад наразі просто фізично неможливо. Тому на сьогодні Укравтодор намагається працювати над відновленням критично важливих маршрутів, так званих дорогах життя.</p>
<p>Цей законопроект ми майже одноголосно підтримали на засіданні Комітету з питань бюджету. То ж давайте сьогодні разом дамо шляховикам можливість працювати в цей складний для кожного українця час. Прошу підтримати.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, слово надається народному депутату В'ятровичу Володимиру Михайловичу, фракція політичної партії "Європейська солідарність". Будь ласка.</p>
<p></p>
<p>14:25:26</p>
<p>В’ЯТРОВИЧ В.М.</p>
<p>Прошу передати Герасимову Артуру.</p>
<p></p>
<p>ГОЛОВУЮЧИЙ. Артур Володимирович Герасимов, будь ласка.</p>
<p></p>
<p>14:25:39</p>
<p>ГЕРАСИМОВ А.В.</p>
<p>Шановні колеги, я попрошу зараз от спокійно і дуже тихо мене послухати. Шановні колеги, будь ласка, припиніть будь-які розмови і просто послухайте одну хвилину. А можна, будь ласка, послухати?! Я звертаюся до народних депутатів, ми говоримо зараз про армію.</p>
<p>85-річний сумчанин Микола Іванович продав квартиру і дачу та віддав гроші на Збройні Сили України. Я думаю, всі з вас бачили цю новину. Натомість сьогодні парламент хоче забрати гроші у армії і віддати на дороги – не більше, не менше. І я вам скажу, щоб мене потім не звинувачували, що я щось видумую, я зараз процитую цей закон. "Пропонується виключити статтю 38 Закону України "Про Державний бюджет України на 2022 рік", згідно з якою у 2022 році як виняток з положень статті 24-2 Бюджетного кодексу України кошти Державного дорожнього фонду спрямовуються першочергово на забезпечення потреб сектору оборони".</p>
<p>Шановні колеги, я просто зараз звертаюся не до тих, кому до лампочки армія і хто зараз розмовляє, і не звертає увагу на мій виступ, а до тих, хто волонтерить, до тих, хто служив у Збройних Силах, до тих, хто сьогодні допомагає Збройним Силам. Цей закон категорично не можна приймати, не тисніть бездумно зелені кнопки, не можна забирати гроші у армії.</p>
<p>Тому, ви знаєте, це голосування, воно буде лакмусовим папірцем для всіх: і для нових депутатів, які сьогодні прийняли присягу, і для тих, хто сьогодні каже, що він допомагає фронту. Але дуже цікавий момент: на кону Збройні Сили України, сектор безпеки і оборони, і дороги. Обирайте, це ваш вибір. Пропоную голосувати червоними. Дякую.</p>
<p>І, колеги, я закінчу. Прошу підтримати 69-1, там дійсно армія. Дякую.</p>
<p></p>
<p>ГОЛОВУЮЧИЙ. Слово надається народній депутатці України Совсун Інні Романівні, фракція політичної партії "Голос".</p>
<p></p>
<p>14:27:50</p>
<p>СОВСУН І.Р.</p>
<p>Прошу передати слово Володимиру Цабалю.</p>
<p></p>
<p>ГОЛОВУЮЧИЙ. Володимир Володимирович Цабаль, будь ласка.</p>
<p></p>
<p>14:28:05</p>
<p>ЦАБАЛЬ В.В.</p>
<p>Шановні колег, цей закон про відміну зміни до 38 статті Бюджетного кодексу, яку ми прийняли пів року тому, коли почалася війна, про те, що гроші з дорожнього фонду йдуть тільки на потреби оборони. Зараз нам кажуть, що потрібно відновити будівництво доріг через те, що велика кількість доріг пошкоджена, і це дійсно правда. Потрібно ремонтувати ті важливі дороги, які зв'язані з обороною.</p>
<p>Але що ми робимо цим законом? Цією зміною ми дозволяємо не тільки це, ми дозволяємо відновлення будь-якого будівництва доріг. Хоча пояснюють, Кабінет Міністрів пояснює, що будуть відновлюватися тільки ті дороги, які пошкоджені. Але цей закон цього не передбачає, ще раз вам наголошую, не передбачає. Хоча в пояснювальній записці і в поясненні уряду говориться про те, що будуть відновлюватися пошкоджені дороги, але цей закон не містить жодної норми, яка вказує, що будуть відновлюватися тільки пошкоджені дороги.</p>
<p>Тому що я пропоную? В такому вигляді за цей закон голосувати не можна, тому що кожна гривня, потрачена на дороги, - це непотрачена гривня на оборону. У цьому законі потрібно доопрацювати суттєво, щоб тільки пошкоджені дороги і тільки ті дороги, які зв'язані з обороною, могли ремонтуватися.</p>
<p>Тому в першому читанні в такому вигляді цей закон підтримувати не треба. А якщо він навіть буде підтриманий, до другого читання потрібно внести правку, яка передбачить, що тільки пошкоджені дороги і мости і тільки ті, що зв'язані з обороною, мають ремонтуватися.</p>
<p>Тому, колеги, ще раз прошу, не підтримуйте в першому читанні в такому вигляді. Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, далі у нас ще буде Шуфрич. Потім народний депутат Мороз від "Відновлення України", і після цього переходимо до голосування. Я прошу запросити народних депутатів до зали.</p>
<p>А поки я передаю слово народному депутату Шуфричу Нестору Івановичу.</p>
<p></p>
<p>14:30:22</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Питання абсолютно зрозуміле, треба визначатися. Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, народний депутат Мороз.</p>
<p></p>
<p>14:30:38</p>
<p>МОРОЗ В.В.</p>
<p>Панове, нинішнє формування статті 38 Закону про держбюджет-22 фактично втратила сенс. Завдяки успішним перемовинам знято основний тягар зовнішніх запозичень у наступні два роки. У свою чергу Верховна Рада окремими бюджетними змінами оперативно підтримує збільшення фінансування нашої сфери в обороні. Буквально нещодавно ми з вами збільшили відповідні статті видатків на армію на 270 мільярдів гривень. Тож ми маємо зняти цей юридичний тиск і дати можливість працювати нашій дорожній галузі.</p>
<p>Депутатська група "Відновлення України" підтримує дану урядову ініціативу. Разом з тим, ми вимагаємо забезпечити достатній контроль над освоєнням дорожніх коштів та унеможливлення будь-яких фактів корупції. Це є вимогою суспільства.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, ще Шахов – одна хвилина, і переходимо до прийняття рішення. Прошу запросити народних депутатів до зали, народним депутатам зайняти свої місця.</p>
<p>Сергій Шахов, будь ласка.</p>
<p></p>
<p>14:31:42</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, дійсно, ми можемо врегулювати питання до другого читанні та вирішити питання тими грошима, які не підуть зараз на дороги в Луганщині, Донеччині, Чернігівщині, Сумщині, де йдуть бої, Миколаївщині, Херсонщині, Запоріжжі. Ми можемо врегулювати це питання тим, що побудуємо дороги в селищах і побудуємо для переселенців та біженців, які сьогодні практично на узбіччі безхатьками ходять.</p>
<p>Далі, можемо врегулювати питання до бюджету України, надати ці гроші також до армії, яка сьогодні воює, захищає кожного з нас і кожного українця, нашу землю.</p>
<p>Дякую. Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Шановні колеги, ми завершили обговорення цього питання. Я прошу народних депутатів зайняти свої місця. Переходимо до прийняття рішення.</p>
<p>Шановні колеги, я сталю пропозицію прийняти за основу проект Закону про внесення зміни до Закону України "Про Державний бюджет України на 2022 рік" щодо використання коштів державного дорожнього фонду (реєстраційний номер проекту 7669).</p>
<p>Готові голосувати? Готові голосувати? Прошу народних депутатів голосувати.</p>
<p></p>
<p>14:33:32</p>
<p>За-241</p>
<p>Рішення прийнято.</p>
<p>Покажіть по фракціях.</p>
<p>Я ставлю пропозицію скоротити наполовину строки подачі пропозицій і поправок для підготовки до другого читання, прошу... цього законопроекту 7669. Прошу народних депутатів голосувати.</p>
<p></p>
<p>14:34:02</p>
<p>За-239</p>
<p>Рішення прийнято.</p>
<p>Шановні колеги, наступний законопроект 6504. Це проект Закону про службу в органах місцевого самоврядування.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p></p>
<p>14:34:35</p>
<p>За-238</p>
<p>Рішення прийнято.</p>
<p>Шановні колеги, ми домовлялись два – за, два – проти і голосуємо. Прошу записатись народних депутатів: два – за, два – проти, будь ласка.</p>
<p>Слово надається народному депутату Дирдіну Максиму Євгеновичу, фракція політичної партії "Слуга народу". Будь ласка.</p>
<p></p>
<p>14:35:04</p>
<p>ДИРДІН М.Є.</p>
<p>Прошу передати слово Віталію Безгіну.</p>
<p></p>
<p>ГОЛОВУЮЧИЙ. Віталій Безгін, будь ласка.</p>
<p></p>
<p>14:35:13</p>
<p>БЕЗГІН В.Ю.</p>
<p>Доброго дня, шановна президія, шановні колеги! Насправді, особливо депутатам попереднього скликання, подібний законопроект відомий, бо попереднє скликання вже намагалось ухвалити, навіть ухвалило таку ініціативу, але, на жаль, вона не набула чинності. Про що мова? Мова про те, що фактично місцевому самоврядуванню треба так само впроваджувати практики публічної служби, так само робити її прозорою і, власне, ефективною.</p>
<p>Я буду коротко говорити. Даний законопроект в контексті за основу підтриманий усіма асоціаціями місцевого самоврядування, тобто Асоціацією міст України, Всеукраїнською асоціацією громад. Асоціацією ОТГ, він підтриманий SIGMA, він підтриманий Радою Європи і, власне, коли ми проводили обговорення з представниками фракцій і груп, а там були присутні представники всіх, крім однієї політичної сили, власне, формат за основу серед присутніх підтримували всі. Тому я сподіваюсь, що саме така позиція буде підтримати пропозицію комітету, яка ґрунтується не за основою, 116 стаття, і, власне, ми разом з вами, разом з НАДС, який дійсно проробив велетенську роботу, разом з Секретаріатом Кабінету Міністрів зможемо нарешті випустити цей закон і зробити його чинним законом.</p>
<p>Дякую. Прошу підтримати.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату України Кубіву Степану Івановичу, фракція "Європейська солідарність". Будь ласка.</p>
<p></p>
<p>14:36:32</p>
<p>КУБІВ С.І.</p>
<p>Пане Голово, слово прошу передати Олегу Синютці. Дякую.</p>
<p></p>
<p>ГОЛОВУЮЧИЙ. Будь ласка, Олег Синютка.</p>
<p></p>
<p>14:36:40</p>
<p>СИНЮТКА О.М.</p>
<p>Шановні народні депутати України, ми розглядаємо зараз надзвичайно важливий закон – закон, який стосується місцевого самоврядування. Хочу нагадати вам, що децентралізація була визнана найуспішнішою реформою, яка відбулася в Україні впродовж 2014-2019 років. І сьогодні ми торкаємося саме цієї реформи.</p>
<p>І постає питання: чи потрібно сьогодні займатись питанням служби в органах місцевого самоврядування, якщо не завершена реформа самого місцевого самоврядування. Бо хто в цій залі дасть відповідь на питання все-таки, яка подальша доля і які повноваження, наприклад, у районних рад?</p>
<p>По-друге, потрібно ще раз дуже чітко дати гарантії невтручання в роботу органів місцевого самоврядування зі сторони державних органів влади. По-третє, органи місцевого самоврядування повинні отримати гарантії можливості використання того фінансового ресурсу, який вони сьогодні мають. Більше цього, пора чесно їм сказати про те, що сьогодні у владі починається дискусія, щоб забрати частину податку з доходів фізичних осіб і передати на інші повноваження.</p>
<p>То чи вартує в цих умовах розглядати питання про службу в органах місцевого самоврядування? Тим паче, що ми маємо приклад, як цей парламент успішно похоронив хороший і якісний Закон про державну службу і про конкурсний відбір на державну службу. Тому, шановні друзі, взагалі цей закон є шкідливий, тому що він передбачає можливість втручання центральних органів виконавчої влади, чого немає зараз, в роботу органів місцевого самоврядування. І не можна без публічної дискусії, без трансляції і доступу органів місцевого самоврядування до дискусії розглядати таке важливе питання.</p>
<p></p>
<p>ГОЛОВУЮЧИЙ. Будь ласка, замість Кириленка Євтушок Сергій Миколайович, фракція "Батьківщина", будь ласка.</p>
<p></p>
<p>14:38:58</p>
<p>ЄВТУШОК С.М.</p>
<p>Сергій Євтушок, фракція "Батьківщина". Доцільність ухвалення даного законопроекту, який врегульовує всі норми роботи інституту народовладдя, який покликаний здійснювати управління в низових ланках, вже настала давним-давно. І я трішечки поправлю попередніх виступаючих, які говорили про те, що в минулому скликанні не було ухвалено даного закону. Навпаки, в минулому скликанні був ухвалений законопроект, який набув чинності в стінах парламенту, але був заветований попереднім Президентом і направлений з своїми поправками до сесійної зали.</p>
<p>Що ж стосується даного законопроекту, я одразу також хочу виправити голову комітету, який зафіксував, що Асоціація міст України цілковито підтримує дані ініціативи. Це абсолютна неправда. Абсолютна неправда, тому що Асоціація міст України чітко фіксує, що в даних положеннях даного законопроекту нівелюється конкурентний розмір заробітних плат. Саме з цього виходить, що реформа децентралізації втрачає будь-який свій смисл, тому що ми зустрінемося після ухвалення даного законопроекту з проблемами по кадровому відтоку з муніципалітетів тих людей, які працюють зараз в органах місцевого самоврядування. Це загрожує повністю кадровому потенціалу.</p>
<p>І, шановні колеги, якщо ви хочете зруйнувати даний інститут народовладдя, то, звісно, голосуйте за даний законопроект. А якщо ви хочете посилювати дану ланку, я нагадаю, саме ця ланка, на плечах якої стоїть наше управління країни, не на державній виконавчій владі, яка навіть зараз відсутня в ложі, яка презентує даний проект, тоді голосуйте. Я закликаю не…</p>
<p></p>
<p>ГОЛОВУЮЧИЙ. Дякую.</p>
<p>Сергій Миколайович, єдине… Сергій Миколайович! Сергій Миколайович, якщо можна, є в нас представники від Кабінету Міністрів. Просто якщо ви не бачили, є в нас. В нас є представники. Да, подивіться, будь ласка.</p>
<p>Ідемо далі.</p>
<p>Нестор Іванович Шуфрич. Після цього Лариса Білозір. І після цього переходимо до прийняття рішень. Прошу запросити народних депутатів до зали. Будь ласка, Нестор Іванович Шуфрич, потім Лариса Білозір.</p>
<p></p>
<p>14:41:30</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Вивчаючи порядок денний сьогоднішній, дивуюся, чому ми стільки часу втратили на розгляд цього законопроекту, у нас є точно більш важливі питання на сьогодні. Прошу якомога швидше пройти цей закон.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Лариса Білозір. І після цього переходимо до прийняття рішень. Прошу запросити народних депутатів до зали.</p>
<p></p>
<p>14:41:57</p>
<p>БІЛОЗІР Л.М.</p>
<p>Шановні колеги, насправді цей законопроект є значним поступом, якщо враховувати тими справами, які сьогодні є в ОМС. Настільки, наскільки цей законопроект був інклюзивним, тут були включені і SIGMA, це фактично Венеційська комісія у сфері державного управління, і всі асоціації місцевого самоврядування. До речі, АМУ підтримала, там позитивний висновок. Тільки що стосується окладів, там є зауваження. Я думаю, що ми піднімемо ці оклади, які не можуть бути 5 200, хоча би до трьох прожиткових мінімумів.</p>
<p>Насправді це про розмежування статусу службовців місцевого самоврядування та виборних посадових осіб, про закріплення повноважень керівника служби, про відкриті конкурси, про оновлення порядку формування конкурсної комісії, встановлення рамки посадових окладів, коли не так, що керівники собі заоблачні роблять зарплати, а посадові особи, які дійсно вкалують в органах місцевого самоврядування, отримують по 5 200. Якраз це питання буде вирішено для того, щоб зберегти…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я прошу зайняти свої місця. Ми переходимо до прийняття рішень щодо цього законопроекту. Колеги, підготуйтесь до голосування.</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про службу в органах місцевого самоврядування (реєстраційний номер 6504).</p>
<p>Готові голосувати? Готові? Прошу народних депутатів голосувати.</p>
<p></p>
<p>14:43:55</p>
<p>За-224</p>
<p>Рішення не прийнято.</p>
<p>По фракціях, будь ласка. 224 – за.</p>
<p>Шановні колеги, я ставлю пропозицію відправити на повторне перше читання. Шановні колеги, дуже складно, щоб кнопка спрацювала без того, хто біля неї сидить.</p>
<p>Шановні колеги, будь ласка, я ставлю пропозицію відправити на повторне перше проект Закону про службу в органах місцевого самоврядування, реєстраційний номер законопроекту 6504. Голосуємо за повторне перше читання. Прошу народних депутатів голосувати.</p>
<p></p>
<p>14:44:48</p>
<p>За-231</p>
<p>Рішення прийнято.</p>
<p>Пішло на повторне перше.</p>
<p>Ідемо далі, шановні колеги. Переходимо до наступного питання. Законопроект 7552. Це проект Закону про внесення змін до розділу VІ "Прикінцеві та перехідні положення" Закону України "Про Державне бюро розслідувань".</p>
<p>Я ставлю пропозицію включити до порядку денного цей законопроект. Прошу народних депутатів голосувати.</p>
<p></p>
<p>14:45:29</p>
<p>За-248</p>
<p>Рішення прийнято.</p>
<p>Я ставлю пропозиції розглянути це питання за скороченою процедурою. Прошу народних депутатів голосувати.</p>
<p></p>
<p>14:45:50</p>
<p>За-228</p>
<p>Рішення прийнято.</p>
<p>Шановні колеги, ми домовлялися: два – за, два – проти. Правильно, колеги?</p>
<p>Сергію Костянтиновичу, ми вам дуже дякуємо, ви постояли по центру. Спасибі.</p>
<p>Ми домовлялися два – за, два – проти тільки. Тому прошу записатися: два – за, два – проти щодо обговорення цього законопроекту. Прошу фракції і групи записатися.</p>
<p>Надаю слово Олександру Володимировичу Ковальчуку, фракція політичної партії "Слуга народу".</p>
<p></p>
<p>14:46:39</p>
<p>КОВАЛЬЧУК О.В.</p>
<p>Прошу передати слово Павлу Павлішу.</p>
<p></p>
<p>ГОЛОВУЮЧИЙ. Будь ласка, слово надається Павлу Васильовичу Павлішу. Будь ласка.</p>
<p></p>
<p>14:46:48</p>
<p>ПАВЛІШ П.В.</p>
<p>Шановні колеги, про що даний законопроект? Даний законопроект стосується того, щоб на сьомий місяць війни в Україні ми все ж таки надали змогу працівникам Державного бюро розслідувань, правоохоронному органу дійсно охороняти правопорядок у країні. Як можуть вони виконувати свої посадові обов'язки, якщо вони не можуть зараз користуватися вогнепальною зброєю?</p>
<p>І тому я прошу всіх депутатів підтримати даний законопроект і надати можливість працівникам Державного бюро розслідувань користуватися вогнепальною зброєю для того, щоб вони могли захистити в першу чергу і своє життя і здоров'я, і життя і здоров'я під час виконання своїх посадових обов'язків.</p>
<p></p>
<p>ГОЛОВУЮЧИЙ. Дякую.</p>
<p>Слово надається народній депутатці України Геращенко Ірині Володимирівні, фракція "Європейська солідарність".</p>
<p></p>
<p>14:47:57</p>
<p>ГЕРАЩЕНКО І.В.</p>
<p>Шановні колеги, на початку повномасштабного вторгнення більшість, не всі, але більшість представників ДБР сформували батальйон "Закарпатські схрони" і десь в криївках ховалися два місяці, поки Київ охороняли доблесна 72-а... батальйон, бригада вірніше, і батальйони територіальної оборони, і також, звичайно, генерал Кривонос. Сьогодні з криївки з цієї повиповзали і почали свою улюблену справу – "кошмарити" всіх, хто має честь говорити правду про те, що відбувається в країні, в тому числі з підготовкою країни до війни.</p>
<p>І це абсолютно ганьба, коли сьогодні ДБР замість того, щоб розслідувати справи по колаборантам і зрадникам, які в тому числі і присутні в цій сесійній залі, займаються тим… Ну, тепер вже ті колаборанти і зрадники – головні такі підголосовувальщики владі і "Слузі народу", тому вони тепер поза підозрою, так у нас ДБР тепер "кошмарить" бойових генералів.</p>
<p>Власне, наша політична команда дуже добре пам'ятає, чим займалося ДБР всі осанні три роки: арештовувала картини, "кошмарила" опозицію, воювала з бойовими генералами, арештовувала бронежилети, які так були потрібні так само в 22-му році, коли їх заарештували в 19-му. І тому єдине, що треба зробити правильне для ДБР, – це насправді розформувати його.</p>
<p>Тому наша політична сила цього тижня відповідний законопроект реєструє, доєднуйтесь, будь ласка. І зверніть увагу, що в залі тепер присутня камера, ми фіксуємо все, що відбувається у Верховній Раді України. Тому що виборці мають знати, як ви сьогодні зрадили, 241 депутат, українську армію і проголосували за те. щоб кошти, які платники податків так важко платять сьогодні, передати на свої конверти. Крадії, безсовісні ви, те, що робите під час війни.</p>
<p></p>
<p>ГОЛОВУЮЧИЙ. Слово надається народному депутату України Кабаченку Володимиру Вікторовичу, фракція політичної партії… А, будь ласка, Кожем'якін Андрій.</p>
<p></p>
<p>14:50:09</p>
<p>КОЖЕМ’ЯКІН А.А.</p>
<p>Шановні колеги, доброго дня! Звичайно, внесення змін до "Прикінцевих та перехідних положень" Закону України про ДБР – це правильна річ. Наша фракція буде це підтримувати.</p>
<p>Єдине питання: чому так довго. Скажемо так, що всі, хто хотів або навіть не хотів, він це робив в березні навіть на вулицях міста Києва, озброювався для того, щоб захищати країну. А Державне бюро розслідувань, у нас був час для того, щоб спалювати деякі справи, а от отримувати зброю і дати собі таку можливість і прийняти цей закон, вони не змоги своєчасно. Це раз.</p>
<p>І друге. Користуючись можливістю, я хочу сказати наступне, і перебуваючи в лавах територіальної оборони особисто, хочу сказати наступне. Сьогодні є дуже серйозна така негативна тенденція. Наразі спостерігається активізація правоохоронних органів, в тому числі і ДБР, в частині кримінально-правової оцінки дій командирів та інших військових посадових осіб, а також добровольців сил територіальної оборони, вчинених ними у початковий період повномасштабної російської військової агресії проти України. Багатьом з них інкримінується перевищення влади, умисне знищення чи пошкодження майна, неправомірне заволодіння майном, незаконне поводження зі зброєю та боєприпасами. Суть проблеми полягає в тому, що така правова оцінка здійснюється за віхи мирного часу, за чисто формальними критеріями, без належного врахування тієї ситуації, в якій тоді доводилось діяти військовим та іншим посадовим особам, просто добровольцям. Ігнорується той факт, що кінець лютого - березень поточного року був періодом особливої небезпеки для української держави та українського народу, коли захист України вимагав протидіяти ворогу усіма доступними засобами. І на це треба звернути увагу нашим шановним правоохоронним органам.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Колтунович Олександр Сергійович, група "Платформа за життя і мир". Але, я так думаю, що буде Мамка Григорій. Правильно?</p>
<p>Григорій Миколайович Мамка, будь ласка.</p>
<p></p>
<p>14:52:22</p>
<p>МАМКА Г.М.</p>
<p>Шановні колеги, я б все-таки звернув увагу не на політику, а на зміст законопроекту і внесення змін 7552. На даний час цей законопроект дозволяє співробітникам ДБР мати право на те, щоб у них була зброя. На підставі користуватися нею, в тому числі на підставі Закону України про поліцію. Коли створювали НАБУ, то НАБУ дали повноваження на підставі Закону про поліцію користуватися зброєю, немає окремого закону, а ДБР забули дати.</p>
<p>В цій залі вже ДБР і знімали керівництво на підставі закону, ноу-хау. Помогло? Не помогло. Щодо роботи Державного бюро розслідування – це одна історія. А друга історія – це наявність і повноваження отримати зброю. Правоохоронний орган не може бути без вогнепальної зброї. Як би ми не хотіли, але він правоохоронний. Він зобов'язаний виконувати ті повноваження тільки зі зброєю. Законопроект той, який каже і надає право користуватися Законом про поліцію, він каже, крім прав, а ще й обов'язки відповідальності, на що це все унормовано вже в законі.</p>
<p>Прошу підтримати законопроект і дозволити правоохоронному органу все-таки мати вогнепальну зброю і виконувати свої повноваження.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення цього питання. Прошу народних депутатів зайняти свої місця, ми переходимо до прийняття рішення.</p>
<p>Я ставлю пропозицію прийняти за основу проект Закону про внесення змін до розділу VI "Прикінцеві та перехідні положення" Закону України "Про Державне бюро розслідувань" (реєстраційний номер 7552).</p>
<p>Готові голосувати? Готові? Прошу народних депутатів голосувати.</p>
<p></p>
<p>14:54:55</p>
<p>За-247</p>
<p>Рішення прийнято.</p>
<p>Я ставлю пропозицію... Покажіть по фракціях. Я ставлю пропозицію скоротити наполовину строки подачі пропозицій, поправок для підготовки до другого читання. Прошу народних депутатів голосувати.</p>
<p></p>
<p>14:55:21</p>
<p>За-222</p>
<p>Рішення не прийнято.</p>
<p>Шановні колеги, я прошу не розходитися. До мене надійшов тільки що лист, внесено дві ратифікації Президентом України. Всі лідери фракцій і груп підписали, що вони готові розглянути без обговорення його прямо зараз. Це питання, пов'язані з… реєстраційний номер 0165, 0166. Підписали всі фракції і групи.</p>
<p>Шановні колеги, я ставлю пропозицію перейти до розгляду цих питань прямо зараз і розглянути їх без обговорення.</p>
<p>Шановні колеги, я прошу 0165, 0166 включити до порядку денного, а також перейти до розгляду саме зараз. Будь ласка, я ставлю пропозицію, прошу голосувати.</p>
<p></p>
<p>14:56:23</p>
<p>За-274</p>
<p>Рішення прийнято.</p>
<p>Шановні колеги, давайте одразу голосуємо. Я ставлю пропозицію прийняти в цілому з необхідними техніко-юридичними поправками проект Закону про приєднання України до Конвенції про спрощення формальностей у торгівлі товарами (реєстраційний номер 0165). Прошу народних депутатів голосувати.</p>
<p></p>
<p>14:56:58</p>
<p>За-279</p>
<p>Рішення прийнято.</p>
<p>Я ставлю пропозицію прийняти в цілому з необхідними техніко-юридичними поправками проект Закону про приєднання України до Конвенції про процедуру спільного транзиту (реєстраційний номер 0166). Прошу народних депутатів голосувати.</p>
<p></p>
<p>14:57:29</p>
<p>За-275</p>
<p>Рішення прийнято.</p>
<p>Обидва закони прийняті в цілому. Дякую, колеги.</p>
<p>Йдемо далі. Наступний законопроект 75… З процедури – Геращенко, будь ласка.</p>
<p></p>
<p>14:57:43</p>
<p>ГЕРАЩЕНКО І.В.</p>
<p>Дякую. Шановні колеги, ви знаєте в інтернет-медіа "Українська правда", можливо, ще десь, я не знаю, але вже вийшла інформація про те, що Верховна Рада України проголосувала законопроект про медіа в першому читанні. Йде повна розкладка по голосуванню. Я хочу повернутися до того, що наше з вами засідання – це секрет Полішинеля. Ми бачимо, що в медіа інформація про те, що зала працює, голосує і які приймаються рішення виходить раніше, ніж закінчується засідання парламенту.</p>
<p>У цьому контексті ми ще раз просимо вас, колеги, що нехай це йде від Верховної Ради України, поставити на голосування Постанову про висвітлення діяльності Верховної Ради України. Ваші виборці так само, як і наші – це все українці і військові в першу чергу, хочуть знати, що парламент працює, які саме рішення приймаємо. Сьогодні проголосували хороші рішення, ганебні рішення, висловлювали позиції, і виборці мають право це знати. Я не можу зрозуміти чому на 31-му році незалежності України вперше блокується висвітлення ...</p>
<p></p>
<p>ГОЛОВУЮЧИЙ. Шановні колеги, я ще раз кажу, я кожне наше засідання починаю з прохання не поширювати інформацію. Тому що ті, хто поширюють інформацію, вони прирівнюються до коригувальників. Верховна Рада України є єдиним законодавчим органом, і ми повинні дбати про безпеку всіх, хто знаходиться тут. Тому що під час воєнного стану неможливо навіть перевибори зробити. Тому, вельмишановні колеги, давайте все-таки відносьтеся відповідально в першу чергу до себе. Ця пропозиція, вона вже була у нас розглянута.</p>
<p>Ідемо далі. Шановні колеги, 7532, проект Закону про внесення змін до деяких законодавчих актів щодо вдосконалення правового регулювання вчинення нотаріальних та реєстраційних дій при набутті права на земельні ділянки.</p>
<p>Я ставлю пропозицію включити це питання до порядку денного сесії. Прошу народних депутатів голосувати.</p>
<p></p>
<p>14:59:53</p>
<p>За-222</p>
<p>Рішення не прийнято.</p>
<p>Ми не включили його до порядку денного, значить не можемо розглядати.</p>
<p>Ідемо далі. Наступний законопроект, це повторне перше читання, це проект Закону про внесення змін до деяких законодавчих актів України щодо вдосконалення боротьби з тероризмом (реєстраційний номер 7349).</p>
<p>Шановні колеги, я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>15:00:33</p>
<p>За-214</p>
<p>Рішення прийнято.</p>
<p>Шановні колеги, ми домовлялися два – за, два – проти і переходимо до голосування. Але я попрошу, щоб народні депутати зібралися в залі. Будь ласка, прошу записатися: два – за, два – проти по цьому законопроекту.</p>
<p>Будь ласка, слово надається Осадчуку Андрію Петровичу, фракція політичної партії "Голос".</p>
<p></p>
<p>15:01:14</p>
<p>ОСАДЧУК А.П.</p>
<p>Будь ласка, передайте слово Бобровській Соломії.</p>
<p></p>
<p>ГОЛОВУЮЧИЙ. Соломія Анатоліївна Бобровська.</p>
<p></p>
<p>15:01:20</p>
<p>БОБРОВСЬКА С.А.</p>
<p>Шановні колеги, Соломія Бобровська, фракція "Голос".</p>
<p>Ви знаєте, ми не будемо підтримувати в цій редакції даний законопроект у зв’язку з тим, що мали ряд інших пропозицій, які були зареєстровані років два тому, і просили би, звертаюсь до авторів цього законопроекту, переглянути законопроект 5872/(дріб)1, де чітко прописується процедура того, як вносяться організації в список терористичних, як визнається через суди, через суди вносяться, через суди виключаються зі списку. Для мене дуже дивно було бачити, що список організацій, які визнаються терористичними, їх вносить безперечно СБУ, погоджує прокуратура, але затверджує Комітет безпеки і оборони, профільний комітет в парламенті. Ми можемо дуже довго дискутувати, наскільки важливий законодавчий орган, безперечно це звісно і так є, але фаховість і чи це задача Верховної Ради величезне питання.</p>
<p>На переконання, більш ніж в наших функціях цього не прописано, відповідно ми досі не можемо довести ладу до тих людей і організацій, які ми маємо звернутись до РНБО з проханням внести їх до санкційного списку, але досі чомусь цей список висить у невідомості, і ми його не бачимо в сесійній залі. Більше того, втрачає свою логіку, коли за внесенням в реєстр вносить Служба безпеки, виключають зі списку виключно судовим шляхом і оскарження іде через суд. В чому, поясніть, будь ласка, логіка: вноситься одним шляхом, виноситься іншим, судовим і так далі, і так далі.</p>
<p>Ще одні речі, які дивують, про суб’єкти боротьби з тероризмом, а саме: Нацгвардія і Збройні Сили. Чи немає сенсу пропрацювати ці речі, як саме залучені суб’єкти боротьби з тероризмом і, звісно, подача в антитерористичний центр всіх, абсолютно всіх пасажирів всіма транспортними перевізниками на в’їзд до України. Запитання: чому це не можуть робити інші, зокрема Державна прикордонна служба, для чого цей об’єм інформації...</p>
<p></p>
<p>ГОЛОВУЮЧИЙ. Будь ласка, Чернєв Єгор Володимирович, фракція "Слуга народу".</p>
<p></p>
<p>15:03:29</p>
<p>ЧЕРНЄВ Є.В.</p>
<p>Прошу передати слово Мар'яні Безуглій.</p>
<p></p>
<p>ГОЛОВУЮЧИЙ. Будь ласка, Мар'яна Безугла.</p>
<p></p>
<p>15:03:36</p>
<p>БЕЗУГЛА М.В.</p>
<p>Колеги, я прошу підтримати цей законопроект, оскільки зараз ми всі розуміємо, наскільки важлива боротьба антитерористична. Антитерористична боротьба – це один із пріоритетів Служби безпеки. Але законопроект не тільки про Службу безпеки, а взагалі про спільну боротьбу з терористами, а саме: це і поглиблення міжвідомчої координації та боротьби, забезпечення ефективного функціонування роботи з міжнародними організаціями, створення реєстру терористичних організацій, що дуже важливо, підвищення рівня та можливості відшкодування особам шкоди, завданої терористичними актами, притягання до відповідальності терористичної організації та групи.</p>
<p>Отже, колеги, прошу підтримати, будь ласка. Дякую.</p>
<p></p>
<p>ГОЛОВУЮЧИЙ. Будь ласка, Софія Романівна Федина, фракція "Європейська солідарність".</p>
<p></p>
<p>15:04:49</p>
<p>ФЕДИНА С.Р.</p>
<p>Прошу передати слово моїй колезі Ірині Геращенко.</p>
<p></p>
<p>ГОЛОВУЮЧИЙ. Будь ласка, Геращенко.</p>
<p></p>
<p>15:05:00</p>
<p>ГЕРАЩЕНКО І.В.</p>
<p>Шановні колеги, а що ми обговорюємо, якщо у нас, у воюючій країні, Служба безпеки України не має свого керівника? І Президент України досі не вніс кандидатуру на очільника цього ключового відомства. А що ми обговорюємо, якщо попереднього Голову Служби безпеки України зняли за статтею, вперше в історії України, недбальства, яке призвело до загибелі людей? І ми вимагаємо, аби заслухали… Так а про що ж йшлося? Що ж натворила ця Служба безпеки України, що призвело до загибелі людей? Ми вимагаємо так само зустрітися з виконуючим обов'язки керівництва Служби безпеки України в рамках Погоджувальної чи будь-якої ради, для того щоб почути про якісь міфічні ботоферми, які начебто, там, вони накривали замість того, щоб боротися з колаборантами і зрадниками.</p>
<p>Щодо цього законопроекту. У нас дійсно сьогодні посилюють ним авторитарні тенденції держави, примушуючи від Ради нацбезпеки і оборони в такому ручному режимі формувати, знаєте, якісь там пакети терористів. Так у нас половина терористів і зрадників сьогодні нагороджуються державними нагородами, у нас медаль "За заслуги" в останньому указі Президента Зеленського стала медаллю за обслугу, тому що туди включили людей, які після 14-го року в Москві ротом співали на концертах Победы, або тих, хто бігали по Луганську в футболці "Зеленые человечки – вежливые люди".</p>
<p>Знайте, будь ласка, те, що відбувається зараз в Верховній Раді України, коли ви відмовляєтеся робити трансляцію засідань, це означає, що тут відбуваються нечесні дії, тому що, коли немає що приховувати, то не треба і приховувати. А цей законопроект треба поховати тут в зародыше.</p>
<p></p>
<p>ГОЛОВУЮЧИЙ. Слово надається Нестору Івановичу Шуфричу, група "Платформа за життя і мир". Після цього переходимо до прийняття рішення. Прошу запросити народних депутатів до зали.</p>
<p>Будь ласка, Нестор Іванович.</p>
<p></p>
<p>15:06:55</p>
<p>ШУФРИЧ Н.І.</p>
<p>Дякую. Закон зрозумілий, треба визначатися якомога швидше. Дякую.</p>
<p></p>
<p>ГОЛОВУЮЧИЙ. Шановні колеги, переходимо до прийняття рішення. Прошу народних депутатів зайняти свої місця. Шановні колеги, займіть вже зараз, щоб ви не бігли, і потім нам не вистачило два голоси. Будь ласка, прошу зайняти свої місця. Переходимо до прийняття рішення.</p>
<p>Я ставлю пропозицію… Шановні колеги, займіть свої місця. Я ставлю пропозицію прийняти за основу проект Закону про внесення змін до деяких законодавчих актів України щодо вдосконалення боротьби з тероризмом (реєстраційний номер 7349).</p>
<p>Готові голосувати? Готові голосувати? Прошу народних депутатів голосувати.</p>
<p></p>
<p>15:08:13</p>
<p>За-209</p>
<p>Рішення не прийнято.</p>
<p>Шановні колеги, я ставлю пропозицію вдруге відправити його на повторне перше читання, тому прошу народних депутатів голосувати.</p>
<p></p>
<p>15:08:45</p>
<p>За-212</p>
<p>Рішення не прийнято.</p>
<p>Закон відхилено, шановні колеги.</p>
<p>Шановні колеги, я можу на одну хвилинку попросити лідерів фракцій? На одну хвилину, лідери фракцій і груп, підійдіть, будь ласка, сюди. Будь ласка, не розходьтеся, шановні колеги. На одну секунду я попросив тільки лідерів фракцій і груп.</p>
<p>Шановні колеги, ми, на жаль, не встигли розглянути всі питання порядку денного. Але, шановні колеги, у мене велике прохання…</p>
<p></p>
<p>15:10:44</p>
<p>КОРНІЄНКО О.С.</p>
<p>Давайте спробуємо проголосувати невідкладне підписання: там ратифікацію, бюджет, щоб не затягувати.</p>
<p></p>
<p>15:10:49</p>
<p>ГОЛОВУЮЧИЙ. Шановні колеги, дивіться, є така пропозиція, Олександр Сергійович її озвучить. Сьогодні ми прийняли декілька законів дуже важливих, швидко підписати. <i>(Шум у залі) </i>Ні, тут немає потреби, я в будь-який момент можу припинити засідання відповідно до Регламенту. <i>(Шум у залі) </i></p>
<p>Шановні колеги…Олександре Сергійовичу, поставте пропозицію.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>15:11:08</p>
<p>ГОЛОВУЮЧИЙ. Ставлю на голосування пропозицію доручити Голові Верховної Ради невідкладно підписати прийняті сьогодні в цілому Верховною Радою законопроекти та спрямувати їх Президентові України на підпис. Прошу голосувати.</p>
<p></p>
<p>15:11:41</p>
<p>За-243</p>
<p>Рішення прийнято. Дякую.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>15:11:46</p>
<p>ГОЛОВУЮЧИЙ. Дякую.</p>
<p>Шановні колеги, дякую за результативну роботу. Ми не закриваємо наше пленарне засідання. Про час і місце нашого наступного зібрання буде повідомлено завчасно.</p>
<p>Віримо в Збройні Сили. Працюємо пліч-о-пліч на перемогу. Слава Україні!</p>
<p></p>

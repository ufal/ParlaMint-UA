Засідання 1 (продовження)
24. 08. 2023
            

<p align=center>ЗАСІДАННЯ ПЕРШЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>24 серпня 2023 року, 12 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p align=center><b> </b></p>
<p>12:07:43</p>
<p>ГОЛОВУЮЧИЙ. Слава Україні!</p>
<p>Шановні народні депутати України, відповідно до прийнятої нами Постанови "Про деякі питання організації роботи Верховної Ради України дев'ятого скликання в умовах дії воєнного стану" сьогодні ми продовжуємо наше пленарне засідання.</p>
<p>Шановні колеги, перед продовженням пленарного засідання наголошую на необхідності неухильного дотримання безпекових правил у Верховній Раді України та непоширення інформації щодо початку пленарного засідання, його перебігу та прийнятих у парламенті рішень раніше ніж через годину після оголошення перерви у пленарному засіданні. Прошу всіх колег поважати прийняте українським парламентом рішення та відповідально поставитись до забезпечення безпеки єдиного законодавчого органу нашої держави.</p>
<p>У разі повітряної тривоги буде оголошено перерву в пленарному засіданні і ми всі маємо перейти до безпечних місць відповідно до схеми укриття, яка розміщена на робочому місці кожного з вас.</p>
<p>Шановні народні депутати України, шановні гості Верховної Ради України, маю честь повідомити, що сьогодні до українського парламенту завітали: делегація об'єднання парламентарів "United for Ukraine", до складу якої входять голови та члени комітетів у закордонних справах та з питань оборони національних парламентів – Литовської Республіки, Республіки Австрія, Королівства Бельгія, Республіки Болгарія, Канади, Естонської Республіки, Фінляндської Республіки, Федеративної Республіки Німеччина, Республіки Ісландія, Ірландії, Республіки Польща, Португальської Республіки, Королівства Іспанії та Королівства Швеції. <i> (Оплески)</i></p>
<p>Також сьогодні в залі присутні: Віцемаршалок Сенату Республіки Польща Міхал Камінський, депутати німецького Бундестагу та Європейського парламенту, керівники дипломатичних місій та представництв міжнародних організацій, акредитованих в Україні. <i>(Оплески)</i></p>
<p>У пленарному засіданні бере також участь Уповноважений Верховної Ради України з прав людини Дмитро Валерійович Лубінець. <i>(Оплески)</i></p>
<p>Шановні народні депутати України, за парламентською традицією запрошую до виконання Державного Гімну України.</p>
<p><i>(Лунає Державний Гімн України)</i></p>
<p><i> </i></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>12:12:08</p>
<p>ГОЛОВУЮЧИЙ. Шановні народні депутати України, шановні вельмиповажні гості Верховної Ради України, до слова запрошується Голова Верховної Ради України Руслан Олексійович Стефанчук. <i>(Оплески)</i></p>
<p></p>
<p>12:12:27</p>
<p>СТЕФАНЧУК Р.О.</p>
<p>Дякую. Дорогий український народе! Шановні народні депутати України! Шановні пані та панове посли, представники дипломатичного корпусу, шановні гості, дорогі друзі України! Сьогодні у нас особливий день, сьогодні день народження української держави. <i>(Оплески)</i></p>
<p>Саме цей день має виняткову вагу і силу, бо 32 роки тому, 24 серпня 1991 року, саме тут, у Верховній Раді України, стався акт найвищої історичної справедливості і було проголошено незалежність української держави. <i>(Оплески)</i></p>
<p>Цей день має виняткову вагу і силу, бо є не лише днем народження, але й днем відродження України, яка крізь тисячолітню боротьбу, крізь епохи загарбань і поневолень, крізь нетривалі періоди відродження і вільного життя має довершити двобій за право бути незалежною у своєму внутрішньому виборі і міжнародному розвитку.</p>
<p>Сьогодні нас переповнює багато емоцій і почуттів, серед яких хотів би особливо виділити емоцію вдячності. Я хочу, щоб на день нашої незалежності ми передусім згадали і подякували нашим славним і героїчним оборонцям – нашим Збройним Силам, усім силам безпеки і оборони, які щодня вдень і вночі невтомно захищають Україну від ворога, який прийшов на нашу землю. <i>(Оплески)</i></p>
<p>Я хочу, щоб ми подякували великому українському народові, який попри величезні страждання гідно проходить найскладніші випробування у своїй новітній історії, демонструючи безпрецедентну відвагу, консолідованість і віру в перемогу. <i>(Оплески)</i></p>
<p>Шановні колеги, я хочу, щоб ми подякували нашим відданим і надійним друзям, які не полишили Україну на одинці з ворогом, ми вдячні за кожного прийнятого і захищеного вами українця і українку, за зброю, за політичне лідерство, за всі форми підтримки, за все, що ви продовжуєте робити, щоб Україна вистояла і перемогла. Дякую. <i>(Оплески)</i></p>
<p>Окремо, шановні колеги, я хочу, щоб ми сьогодні обов'язково подякували першому демократичному скликанню Верховної Ради України, яке в цей день прийняло історичні рішення про проголошення незалежності України, і деякі з цих депутатів сьогодні знаходяться у залі парламенту. Це Сергій Владиславович Соболєв і Юлій Якович Іоффе. Давайте подякуємо їм<i>. (Оплески)</i></p>
<p>Шановні колеги, я дуже хочу, щоб ми також подякували усім нашим колегам народним депутатам, які ініціювали і приймали рішення про утвердження наших національних і державних символів, які готували і голосували за першу українську Конституцію, які самовіддано і безкорисливо працювали заради України і українського народу. <i>(Оплески) </i></p>
<p>Шановні колеги, а від себе особисто я хочу висловити глибоку вдячність кожному з вас і вашу натхненну роботу на благо нашої Батьківщини. І моя вдячність ґрунтується передусім на досвіді нашого 18-місячного протистояння агресору, яке для нас з вами, шановні народні депутати, розпочалось зібранням у цій сесійній залі тривожного ранку 24 лютого 2022 року. І той повний зал і досі стоїть в мене перед очима, як і ваша рішучість, зібраність і готовність до оборони. Дякую вам. <i>(Оплески) </i></p>
<p>Шановні колеги, але із вдячністю, із вдячністю завжди поруч іде пам’ять. І я хочу, щоб ми хвилиною мовчання вшанували усіх <a name=Temp></a>українців, які в усі часи і за різних історичних обставин боролись і віддавали свої сили і життя за свободу і незалежність України.</p>
<p><i> (Хвилина мовчання)</i></p>
<p>Шановні колеги! Я переконаний, що саме нашому поколінню випала важка, але історична місія поставити крапку у справі повного і остаточного відновлення незалежності України. Це непросте завдання має кілька вимірів і першим із них, безумовно, є наша перемога. І сьогодні усі зусилля повинні бути спрямовані на досягнення цієї мети. Україна має відновити і обов'язково відновить свій суверенітет, територіальну цілісність в рамках міжнародно визнаних кордонів.</p>
<p>На відміну від знавіснілого і безпринципного агресора ми ніколи не зазіхали на чуже, а лише захищали свої території, свою землю, свої домівки, власні традиції, культуру і мову. Наша перемога несе ще одну функцію, яка виходить далеко за межі нашої держави, тому що це вже не війна за принципи і цінності, а це війна за те, яку і чию модель буде підтримувати увесь світ упродовж найближчих ста років, адже світ буде орієнтуватися на переможця і формувати свою політику з урахуванням тієї моделі, яка переможе. І я дуже хочу, щоб за цей приклад слугувала сила демократії, а не іржавий прес диктатури. В контексті цього хочу загадати запропоновану Президентом України Володимиром Зеленським формулу миру, яка є не лише формулою завершення війни, але й універсальною формулою мирного співіснування між державами на загальноприйнятих принципах поваги до міжнародного права.</p>
<p>Другим виміром я бачу відбудову і оновлення України у широкому сенсі цього слова. Ми повинні не лише відновити все, що було знищене ворогом, але і те, що було знищено корупцією, байдужістю і безвідповідальністю. На моє глибоке переконання ми маємо звести нову архітектуру української держави і суспільства, в основні якої лежатимуть непохитні принципи доброчесності, справедливості і відповідальності.</p>
<p>Третім виміром відновлення незалежності України є безпековий і міжнародний. А це означає, що Україна має і обов'язково буде членом Північноатлантичного альянсу і Європейського Союзу<i>. (Оплески)</i> Шановні колеги, ми не лише зробили рішучий вибір на користь повернення у велику і вільну родину європейських націй, але і платимо за це високу і криваву ціну. І тому членство в ЄС і НАТО є найбільшою і найнадійнішою гарантією нашої незалежності.</p>
<p>Дорогі друзі, ще одне почуття, яке ми сьогодні обов'язково відчуватимемо, це почуття гордості, гордості за приналежність до великого українського народу і причетності до творення сьогодення і майбутнього нашої рідної єдиної і неповторної України. Тому, шановні колеги, будьмо гідними цього покликання!</p>
<p>Я хочу, щоб сьогодні ми виконали ще один символічний акт, який подумки поверне нас у далекий 1991рік, коли 24 серпня близько 9-ї години вечора на заклик наших славетних попередників – депутатів В'ячеслава Чорновола, Левка Лук'яненка, Романа Лубківського та багатьох інших – до цієї сесійної зали було вперше внесено наш національний стяг, який згодом здобуде високий статус державного.</p>
<p>Прошу ролик.</p>
<p><i>(Трансляція відеозапису)</i></p>
<p>Шановні колеги, і для того, щоб продовжити цю емоційну нитку спогадів, я прошу почесну варту внести до зали засідань історичний Прапор незалежності України. Слава Україні!</p>
<p></p>
<p>ГОЛОСИ З ЗАЛУ. Героям слава!</p>
<p><i>(Оплески)</i></p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>12:28:20</p>
<p>ГОЛОВУЮЧИЙ. Шановні колеги, на Погоджувальній раді ми домовилися перед початком розгляду питань порядку денного надати час до 3 хвилин для виступів уповноважених представників депутатських фракцій і груп. Після цього ми перейдемо до дуже важливих питань, які також пов'язані з нашим поступом незалежності.</p>
<p>Прошу народних депутатів сісти і прошу представників депутатських фракцій і груп записатися на виступи. Будь ласка, колеги.</p>
<p>Шановні колеги, будь ласка, зараз вже записалися колеги. Я прошу залишатися на місцях, я зараз на одну хвилиночку відлучуся до Президента Науседи, а Олександр Сергійович продовжить цю частину, будь ласка. <i>(Оплески)</i></p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>12:29:20</p>
<p>ГОЛОВУЮЧИЙ. Дякую вам.</p>
<p>Олександр Геннадійович Пузанов, "Платформа…".</p>
<p>Юрій Анатолійович Бойко, будь ласка.</p>
<p></p>
<p>12:29:43</p>
<p>БОЙКО Ю.А.</p>
<p>Шановна президія, шановні народні депутати! Другий рік поспіль ми відзначаємо цю дату в стані війни, і це, звісно, сприяє зміні пріоритетів усіх присутніх у залі. І хочу нагадати дійсно те, що сказав наш спікер, коли ми вранці 24 лютого зібрались тут, голосували введення воєнного стану, це був момент, коли змінилися пріоритети у всіх народних депутатів, і так само змінився пріоритет роботи парламенту.</p>
<p>Що потрібно для парламенту в якості пріоритетів для того, щоб наша країна вистояла? Перша за все це, звісно, потрібно, щоб парламент приймав рішення, які потрібні для наших військових, для відновлення військового виробництва, для виробництва нашої власної зброї, для того, щоб ми могли гідно протистояти агресору.</p>
<p>Дуже важливо, щоб в якості пріоритету було питання соціального захисту, особливо для тих людей, які сьогодні втратили все внаслідок агресії: для сімей військових загиблих; для сімей мирних людей, які загинули; для біженців, які сьогодні не мають власного житла і втратили все, і знаходяться або в країні, або за її межами.</p>
<p>Дуже важливо в якості пріоритету для парламенту мати перспективу повернення наших людей після перемоги. А для цього нам треба зробити все для відновлення промисловості, тому що тільки тоді люди повернуться додому, коли вони будуть мати можливість працювати, годувати свої сім'ї і відчувати, що вони є потрібні для країни.</p>
<p>Все це повинно стати пріоритетами для роботи парламенту, і тільки тоді парламент буде виконувати те, що від нього чекають люди, для чого він сьогодні існує і працює в державі.</p>
<p>Я ще раз хочу сказати дякую всім нашим народним депутатам за те, що ми всі разом, і поздоровити зі святом – з Днем незалежності України! Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Петро Олексійович Порошенко, "Європейська солідарність".</p>
<p></p>
<p>12:32:22</p>
<p>ПОРОШЕНКО П.О.</p>
<p>Дорогий український народе, шановні народні депутати, дорогі, високодостойні, вельмишановні наші гості, наші друзі надійні, на яких ми дуже покладаємося, яким ми дуже завдячуємо. Тридцять два роки незалежності, десятий рік російського вторгнення, чергової війни Росії проти суверенної і незалежної нашої держави, півтора року після початку широкомасштабного вторгнення. Ця війна назавжди ввійде в історію світу як війна за незалежність України. І кожен з нас до болі знає, як дорого коштує наша свобода. Лише Роботине на цьому тижні, лише Курдюмівка, коли ми вчора втратили "Сокола", кожен день Україна платить цю ціну. І ми точно знаємо, що ми закарбували своє місце на карті, ми йдемо до військової перемоги, але до неї ще багато крові, багато поту, багато сліз, але в нас немає жодного сумніву – ми здолаємо ворога. І станеться це завдяки мужності єдиного і об'єднаного українського народу, сили і міці наших Збройних Сил, допомоги партнерів, завдяки ідентичності і мові, завдяки духу і духовності, завдяки нашій вірі.</p>
<p>Вдумайсь, як вірив в це Левко Лук'яненко, коли він був у набагато гіршому становищі, коли зустрічав сьогодні свій день народження в камері смертників, приречений на страту, але в нього жодної хвилини не було, коли він мав сумнів. Як в це вірив В'ячеслав Чорновіл і інші батьки-засновники новітньої держави, про яких сьогодні ми маємо згадати. Будучи в безнадійній меншості, вони жодної хвилини не мали сумніву в нашій перемозі, і тому ця ідея непоборна.</p>
<p>І для нас критично важлива віра і впевненість. Віра є, з таким людьми, як українці, і не може не бути. А для впевненості нам потрібен план, чіткий план. І цей план – це є членство України в Європейському Союзі (і запорукою сьогодні є присутні тут наші друзі) і членство України в НАТО.</p>
<p>Шкода, що нема уряду. Це перший День незалежності, коли уряд не присутній в залі Верховної Ради. Але я впевнений в тому, що наше головне свято ми відсвяткуємо, ми переможемо, ми будемо членами ЄС і НАТО. І слава Україні!</p>
<p></p>
<p>ГОЛОВУЮЧИЙ. Будь ласка, Юрчишин Ярослав Іванович.</p>
<p></p>
<p>12:35:38</p>
<p>ЮРЧИШИН Я.Р.</p>
<p>Слава Україні! Шановні друзі, це величезна честь виступати від фракції "Голос" в такий день і висловити те, що ми шалено вдячні всім, хто крізь століття виборював нашу можливість в суверенній державі, в незалежному парламенті, хай навіть під час десятого року війни, але виступати українською, виступати про Україну і виступати з українським інтересом.</p>
<p>Незалежність – це відповідальність. Відповідальність не лише за себе, а і за світ навколо себе. Війна показала, що ніщо не може в світі в інтересах України вирішуватись без України. Але війна нам ставить і інше завдання – ніщо в світі не має відбуватися без присутності Україні і без вкладу України.</p>
<p>Ми шалено вдячні нашим міжнародним партнерам, які допомагають нам у боротьбі з останньою європейською імперією зла. І дуже сподіваємося, що ми разом з ними зможемо ініціювати парад суверенітетів, як це колись було в Радянському Союзі, на території, яка досі називається Російською Федерацією, хоча федерацією по суті не є.</p>
<p>І що, під час одного з наступним святкувань Дня незалежності, поруч з прапорами наших європейських партнерів, а, можливо, і партнерів з усього світу, будуть висіти прапори вільного Ідель-Уралу, Республіки Саха, Туви, Калмикії, тобто тих націй, які ще досі поневолені. Ми Верховною Радою вже прийняли важливий закон, постанову про право відповідно до регламентацій ООН на право визначення всіх поневолених народів Росії. Сьогодні ми з вами будемо створювати тимчасову спеціальну комісію, щоб розробити політику державну стосовно поневолених народів Росії.</p>
<p>Звертаюся до наших європейських партнерів так само ініціювати такі органи, щоб ми заразили незалежністю і територію, досі окуповану Росією.</p>
<p></p>
<p>ГОЛОВУЮЧИЙ. Будь ласка, "Довіра", Павло Андрійович Бакунець.</p>
<p></p>
<p>12:38:34</p>
<p>БАКУНЕЦЬ П.А.</p>
<p>Дорогий український народе! Шановні високоповажні міжнародні партнери! Особливо ви, ті українці, котрі сьогодні одягнені не просто у вишиванку, ті українці, котрі сьогодні одягнені у військову форму, я маю за велику честь дякувати вам, вітаючи з цієї високої трибуни весь український народ з Днем незалежності України. Ми можемо гордо відзначати це свято завдяки відважним воїнам, які протягом тисячоліть, протягом століть, десятиліть і в сучасному світі віддають найдорожче – життя за те, аби наша держава була незалежною.</p>
<p>Ми розуміємо високу ціну цієї незалежності. Вона – наша незалежність – вимірюється в поті, в людських сльозах. Незалежність вимірюється в людській крові, у відданому людському житті. Рівно ж наша незалежність вимірюється і у величних вчинках наших українців. Вона вимірюється в героїзмі, у відвазі, у взаємодопомозі один одному тоді, коли це найбільше потрібно.</p>
<p>Думаю, що ми усі сьогодні горді бути українцями. Світ протягом цих років важкого виклику відкрив для себе Україну і українців як відважну, як дуже волелюбну націю, котра не побоялася і об'єдналася, почавши боротьбу з переважаючим великим ворогом. Світ відкрив Україну відважних воїнів і країну людей, котрі хочуть жити у вільній і незалежній державі.</p>
<p>І ми сьогодні, дякуючи українцям, говоримо як про наших воїнів, так і про волонтерів, як про наших медиків, так і вчителів, про енергетиків, про рятувальників, про підприємців, котрі не виїхали, а платять податки, про всіх, про сферу культури, митців, котрі роблять неймовірні речі кожний день, аби наша держава, горде ім'я якій Україна, ставала щоразу більше незалежною і рухалася до кола європейських демократичних держав.</p>
<p>Слава Збройним Силам України! Слава Україні!</p>
<p></p>
<p>ГОЛОВУЮЧИЙ. Дякуємо.</p>
<p>Так, "Слуга народу", Веніславський Федір Володимирович.</p>
<p></p>
<p>12:41:49</p>
<p>ВЕНІСЛАВСЬКИЙ Ф.В.</p>
<p>Шановні колеги, шановні високі гості, шановні українці! Сьогодні наша держава святкує 32-у річницю своєї незалежності. Але ця незалежність не виникла на пустому місці і не виникла в 91-му році, і не виникла в 90-му році, коли було проголошено Декларацію про державний суверенітет. Українська державність є однією з найдавніших в історії європейської цивілізації. Українська державність має більш ніж тисячолітню історію свого виникнення, становлення і розвитку.</p>
<p>24 лютого минулого року Російська Федерація, продовживши свою агресію, яку вона розпочала в 14-му році, проголосила головною своєю метою фактично заперечення права українського народу на свою власну державність, заперечення права української нації на самовизначення. І якщо згадати риторику Російської Федерації, її головним меседжем було про те, що Україна не є державою, вона не має права на свою державність.</p>
<p>Тому те свято, яке ми сьогодні з вами святкуємо, воно є надзвичайно символічним, воно має глибоке філософське значення і воно є неприйнятним для нашого ворога, який напав на нашу державу і намагається її знищити. Україна, я хочу нагадати, була однією з держав, яка після Другої світової війни була засновницею Організації Об’єднаних Націй. Вона поставила свій підпис під Статутом Організації Об’єднаних Націй і метою утворення цієї високої міжнародної організації було недопущення тих страхіть, жахіть, які весь цивілізований світ зазнав під час Другої світової війни.</p>
<p>На превеликий жаль, Російська Федерація, яка є постійним членом Ради безпеки Організації Об’єднаних Націй, спаплюжила саму цінність цієї організації, спаплюжила ті принципи, на яких вона була заснована, і своїми діями агресивними, своїми терористичними атаками на мирну інфраструктуру, на мирні українські міста, на український народ, на українську націю демонструє свою повну зневагу до норм міжнародного права. Але завдяки підтримці наших друзів, сторонників, прихильників України, завдяки підтримці всіх наших партнерів з усього світу Україна демонструє, що вона зберегла свою державність, вона демонструє, що її державність на сьогоднішній день є тим оплотом свободи і загальнолюдських цінностей, які підтримує весь цивілізований світ.</p>
<p>Тому, маючи нагоду виступати з цієї високої трибуни, я хочу подякувати нашим Збройним Силам, які відстоюють наш суверенітет і завдяки яким прапор України знають у всьому світі. Я хочу подякувати нашим друзям і всьому українському народу за ту стійкість і непохитність. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Тарас Іванович Батенко, "За майбутнє".</p>
<p></p>
<p>12:45:03</p>
<p>БАТЕНКО Т.І.</p>
<p>Шановна президіє! Колеги! Представники дипломатичного корпусу! Боротьба і війна за незалежність України торкнулася кожного українця. Чимало з наших співвітчизників заплатили за це своїм життям. Кожне таке життя - заради нашого майбутнього, майбутнього нашої України.</p>
<p>Як справедливо зауважують, у війні перемагає той, хто має власну картинку післявоєнного світу і здатен цю картинку нав'язати ворогу, своїм союзникам і союзникам своїх ворогів. Воюючи, ми маємо працювати, вже зараз творити таку картинку післявоєнного нашого світу, розуміючи, що у цій праці завжди маємо розраховувати власне насамперед на свої сили. Якщо не розрахуємо власні сили у цій війні, не будемо мати картинки післявоєнного світу. Отож нам треба розраховувати на свої ресурси, а не лише на підтримку союзників, за що ми безперечно вдячні, на свої, починаючи від податків і закінчуючи виробництвом власної зброї.</p>
<p>Нідерланди 80 років воювали за свою незалежність і колись давно запропонували світу найактивнішу вільну економічну ініціативу, торгівлю, відкинувши диктатуру ще в XVII столітті, запросивши до себе емігрантів, торговців, ліберальну молодь, використавши сповна свої інновації в морі. Море для нас, вихід до нього - це виживання і підняття економіки України, це перспектива нашої держави. Мафіозна країна – Російська Федерація – кидає виклик не тільки Україні, яку хоче стерти з лиця землі, Росія – країна зла і насильства мстить Україні за те, що та розвалила Радянський Союз і наважилася проголосити незалежність. Росія давно кинула виклик усій людській цивілізації. Тому це велика місія України і українців захистити себе, захистити кордони Європи, захистити цінності свободи і демократії, які для України ніколи не були пустими словами.</p>
<p>Друзі, усі ми віримо в те, що ми дочекаємося перемоги, хоча розуміємо, що справжня перемога – це не лише вихід на кордони 1991 року, але це насамперед виснаження ресурсів Російської Федерації, цієї недоімперії, зміна там політичного режиму, а то й розвал і розчленування її на окремі державні утворення. Лише коли Росія не буде представляти собою загрозу світу, це буде перемога. Україна бореться і здатна наблизити її.</p>
<p>Слава Збройним Силам України! Слава Україні!</p>
<p></p>
<p>ГОЛОВУЮЧИЙ. Героям слава!<i> </i></p>
<p>Юлія Володимирівна Тимошенко, "Батьківщина".</p>
<p>Запросіть, будь ласка, депутатів до зали, будемо переходити до голосування.</p>
<p></p>
<p>12:48:09</p>
<p>ТИМОШЕНКО Ю.В.</p>
<p>Шановні колеги депутати, шановні дипломати, шановний народе України! Сьогодні дійсно свято, рівного якому немає в нашій історії. Якщо ви подивитеся, посли, представники дипломатичних представництв, наші колеги депутати вдягнуті сьогодні у вишиванки. Я хочу подякувати за це. І так сьогодні у вишиванки вдягнуті душі народів всього вільного світу. Чому? Тому що ми, українці, сьогодні є гордістю і для себе, і для світу, тому що так боротися за свободу, за право жити, за право бути вільними, за право будувати свою державу навряд чи ще хтось в світі здатний.</p>
<p>Покоління В'ячеслава Чорновола, братів Горинів, Левка Лук'яненка, Ігоря Юхновського вирвало для України свободу з рабства, відновивши наш тисячолітній поступ до свободи. Але сьогодні поколінню нашому випала не менш важлива місія: не просто отримати незалежність, а вибороти, ствердити її назавжди. І я переконана, що наше покоління, наші воїни, наш народ впораються з цим завданням, і впораються так, що більше ніхто ніколи, ні за яких обставин не буде навіть в думках претендувати на свободу України.</p>
<p>8 травня 1945 року британський фельдмаршал Монтгомері сказав: "Ми виграли війну, і тепер ми маємо виграти мир". І так само ми, українці, мусимо собі сказати, що після перемоги, яка повністю поновить територію України в межах 1991 року, і ніщо інше нами неприйнятно, ми мусимо з вами виграти мир. Виграти мир, а це означає, щоб наша вільна, мирна Україна була членом НАТО і Європейського Союзу, щоб українці, які вибороли своє право жити на своїй рідній землі, могли стати щасливими, заможними, жити в радості, в щасті. І це наше з вами завдання. Ні кроку від свободи, ні кроку від щастя українців! Це те, чому мусить служити сьогодні кожна людина в цьому парламенті і в Україні.</p>
<p>Слава Україні! Героям слава!</p>
<p></p>
<p>ГОЛОВУЮЧИЙ. Шановні колеги, давайте подякуємо нашим вельмишановним гостям, представникам дипломатичних представництв, депутатам парламентів країн-партнерів, Європарламенту. Дякуємо вам за вашу підтримку. Дякуємо вам за ваші слова та дії, за зброю, за все, що ви робите для нашої країни. <i>(Оплески)</i></p>
<p>Дякуємо вам за участь у пленарному засіданні Верховної Ради в цей важливий та історичний для нашого народу день. Разом до перемоги! <i>(Оплески)</i></p>
<p>Руслан Олексійович.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>12:52:13</p>
<p>ГОЛОВУЮЧИЙ. Дякую.</p>
<p>Шановні колеги, ми продовжуємо нашу пленарну роботу. Сьогодні день народження у нашого колеги народного депутата України Миколи Івановича Кучера, група "Довіра". Привітаємо іменинника, побажаємо міцного здоров'я, нових здобутків на законотворчій ниві та якнайшвидшої перемоги України.</p>
<p>Шановні колеги, далі ми переходимо до питань порядку денного. Я прошу народних депутатів зайняти свої місця. Відповідно до статті 28 Регламенту Верховної Ради України перед початком розгляду питань пропоную провести сигнальне голосування. Я нагадую, що необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло.</p>
<p>Прошу взяти участь у сигнальному голосуванні.</p>
<p></p>
<p>12:53:19</p>
<p>За-227</p>
<p>Проти – 7, утрималося – 2. Решта роблять селфі, це чудово. Шановні колеги, все як завжди.</p>
<p>Переходимо до розгляду питань порядку денного. Але перед тим я ще раз звертаюся до всіх колег із закликом неухильно дотримуватися безпекових правил у Верховній Раді України і не поширювати інформацію щодо перебігу пленарного засідання, прийнятих у парламенті рішень раніше ніж через годину після завершення нашої роботи.</p>
<p>Шановні колеги, ми переходимо до законопроекту… Зараз, секундочку. Відповідно до статей 50, 96, 101 Регламенту Верховної Ради України до мене з листом звернулися керівники депутатських фракцій і груп щодо необхідності невідкладного розгляду проекту Закону (реєстраційний номер 9638) про внесення змін до деяких законодавчих актів України щодо посилення соціального захисту військовослужбовців, поліцейських та деяких інших осіб, та незаперечення щодо застосування процедури ad hoc. Про необхідність невідкладного розгляду цього питання було ухвалено відповідне рішення Погоджувальною радою депутатських фракцій і груп. Тому переходимо до прийняття рішень.</p>
<p>Шановні колеги, я ставлю на голосування... Будь ласка, займіть місця. Я ставлю на голосування пропозицію про включення до порядку денного сесії законопроекту реєстраційний номер 9638, про внесення змін до деяких законодавчих актів України щодо посилення соціального захисту військовослужбовців, поліцейських та деяких інших осіб, а також альтернативного до нього законопроекту з реєстраційним номером 9638-1.</p>
<p>Прошу народних депутатів голосувати.</p>
<p></p>
<p>12:55:06</p>
<p>За-297</p>
<p>Рішення прийнято.</p>
<p>По фракціях покажіть, будь ласка.</p>
<p>Шановні колеги, я ставлю пропозицію відповідно до рішення Погоджувальної ради та комітету визначити законопроект невідкладним, скоротити строк внесення альтернативних законопроектів до початку розгляду питання та розглянути сьогодні на засіданні.</p>
<p>Прошу народних депутатів голосувати.</p>
<p></p>
<p>12:55:40</p>
<p>За-298</p>
<p>Рішення прийнято.</p>
<p>Шановні колеги, я ставлю пропозицію розглянути це питання за скороченою процедурою. Прошу голосувати.</p>
<p></p>
<p>12:56:01</p>
<p>За-250</p>
<p>Рішення прийнято.</p>
<p>Шановні колеги, два – за, два – проти чи з виступами колег? З виступами.</p>
<p>Будь ласка, Безугла Мар'яна Володимирівна. Після цього автор альтернативного законопроекту Разумков Дмитро Олександрович. Мар'яно Володимирівно, вам 4 хвилини, бо ви і від комітету, і від авторів. Я правильно розумію, так? І після цього два – за, два – проти, і голосуємо. Будь ласка.</p>
<p></p>
<p>12:56:26</p>
<p>БЕЗУГЛА М.В.</p>
<p>Шановні колеги, за дорученням Голови Верховної Ради України Комітет з питань національної безпеки, оборони та розвідки на своєму засіданні розглянув проект Закону про внесення змін до деяких законодавчих актів України щодо посилення соціального захисту військовослужбовців, поліцейських та деяких інших осіб, поданий народним депутатом України Арахамією та іншими народними депутатами України, та альтернативний до нього проект Закону про внесення змін до деяких законодавчих актів України щодо окремих питань грошового забезпечення та соціального захисту військовослужбовців, поліцейських та деяких інших осіб за реєстраційним номером 9638 і 9638-1.</p>
<p>Відповідно комітет рекомендує Верховній Раді України включити законопроекти за реєстраційними номерами 9638, 9638-1 до порядку денного дев'ятої сесії Верховної Ради України дев'ятого скликання.</p>
<p>Відповідно до статті 101 Регламенту Верховної Ради України визначити проект Закону за реєстраційним номером 9638 невідкладним та скоротити строки внесення альтернативних законопроектів наполовину, що було зроблено. Вдячні. І за результатами розгляду в першому читанні прийняти проект Закону за реєстраційним номером 9638 за основу, доручивши комітету доопрацювати зазначений законопроект з урахуванням поправок і пропозицій суб'єктів права законодавчої ініціативи, скоротивши строк подання таких поправок і пропозицій наполовину, та внести його на розгляд Верховної Ради України в другому читанні.</p>
<p>За результатами розгляду в першому читанні проект Закону за реєстраційним номером 9638-1 відхилити.</p>
<p>Шановні колеги, не буду витрачати всі 4 хвилини регламенту, тому що законопроект простий і складний водночас. Це про посилення соціального захисту як військовослужбовців, так і поліцейських, це напрацьовані рішення міжфракційною робочою групою, відповідно які врегульовують питання як щодо подальшої… деякі нюанси щодо відпусток, щодо виплат військовослужбовцям і також взагалі містять різні техніко-юридичні норми. Тобто це наслідок послідовної роботи парламенту щодо врегулювання соціального захисту в секторі нацбезпеки та оборони.</p>
<p>Тож прохання підтримати і дати можливість доопрацювати до другого читання в рамках знову ж таки спільної роботи. Дякую за увагу.</p>
<p></p>
<p>ГОЛОВУЮЧИЙ. Дякую. Дякую, Мар'яна Володимирівна.</p>
<p>Слово надається народному депутату Разумкову Дмитру Олександровичу. Будь ласка. А після цього, колеги, два – за, два – проти і будемо голосувати.</p>
<p></p>
<p>12:59:16</p>
<p>РАЗУМКОВ Д.О.</p>
<p>Колеги, перш за все я хотів би привітати вас всіх зі святом. Я хотів би від свого імені і від вас привітати наші Збройні Сили. Я хотів би вам всім нагадати, що автори основного законопроекту, коли наша команда "Розумної політики" повертала 30 тисяч доплати військовим, розповідали, що на це немає грошей, що це непотрібно армії, що це популізм, що не треба доплачувати тим, хто виведений поза штат, що це буде коштувати мільярди гривень, а потім взяли, зрозуміли, що іншого варіанту немає, і повернули. Кабміну віри немає.</p>
<p>Тут багато правильних речей і в основному і в альтернативному законопроектах. Це правда. Але давайте парламент буде контролювати дії уряду. Уряду, який купує літні куртки як зимові. Уряду, який закуповує і закопує гроші в дороги. Уряду, який закуповує яблука і картоплю по завищеним в декілька разів цінам. Давайте ми зробимо так, щоб уряд заніс до Верховної Ради законопроект, яким ми закріпимо, скільки має отримувати наш захисник, де будуть закріплені всі його пільги, де його не можна буде змінити під історію того, що вийде якийсь міністр і скаже, у мене попросили військові забрати у них зарплати, тому що мені не вистачає на новий "мерседес". Давайте зробимо так, щоб армія отримувала те, на що вона заслуговує, – гарне забезпечення, повагу і підтримку.</p>
<p>З Днем незалежності!</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p><b> </b></p>
<p>ГОЛОВУЮЧИЙ. Запишіться, будь ласка, на виступи: два – за, два – проти.</p>
<p>Будь ласка, Костенко, "Голос". Роман Васильович.</p>
<p></p>
<p>13:01:50</p>
<p>КОСТЕНКО Р.В.</p>
<p>Соломії Бобровській, будь ласка, передайте слово.</p>
<p></p>
<p>13:02:03</p>
<p>ГОЛОВУЮЧИЙ. Соломія Бобровська, будь ласка.</p>
<p></p>
<p>13:02:07</p>
<p>БОБРОВСЬКА С.А.</p>
<p>Соломія Бобровська, фракція "Голос". Слава Україні! І вітаю кожного зі святом. І мені дуже прикро, що люди, які заходили в парламент 30 років тому, до сих пір не співають гімн у 32-у річницю. Але це деталі.</p>
<p>Ви знаєте, ми сьогодні голосуємо законопроект дуже важливий, він про соціальну підтримку людей, які попадають в полон, які прийшли з цивільного життя. Але хочу вам нагадати, що коли парламент голосував 9342, законопроект, фактично якому два місяці, чим намагався допомогти підрегулювати градацію виплат нашим військовослужбовцям, то нарешті Кабмін розродився, який сьогодні до нас не прийшов у парламент, розродився постановою. Але дуже цікава історія. На сьогодні у нас фактично немає виплат ані за червень, ані за липень ні строковикам, ні курсантам, ні обмежено придатним, ні тим пораненим, які сьогодні знаходяться в госпіталі. Більше того, повністю втрачена у нас ланка інструкторів, для яких положена надбавка до їхніх заробітних плат в розмірі 50-30 тисяч гривень. Про це Кабмін забув.</p>
<p>І от цікава виходить історія, тобто Кабмін нам забороняє виїжджати за кордон, але Кабмін повністю ігнорує, закриває очі, не читає закон, який приймає Верховна Рада. Мені видається, це ганебно. Мені дуже хотілось бачити тут і, зокрема, міністра Резнікова і весь уряд в такий день і задати ці питання. І, напевно, вже пора нам повертати "годину питань до Уряду", якщо так в наглу і в тупу регулюється те, що приймається в цьому залі.</p>
<p>Дякую.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>ГОЛОВУЮЧИЙ. Будь ласка, Бондар Михайло Леонтійович, "Європейська солідарність".</p>
<p></p>
<p>13:03:44</p>
<p>БОНДАР М.Л.</p>
<p>Дякую. Зі святом всіх проукраїнських. А слово, будь ласка, передайте Ірині Геращенко.</p>
<p></p>
<p>ГОЛОВУЮЧИЙ. Будь ласка, Ірина Геращенко.</p>
<p></p>
<p>13:03:58</p>
<p>ГЕРАЩЕНКО І.В.</p>
<p>Шановні колеги, безумовно, "Європейська солідарність" підтримає законопроект, яким впорядковуються виплати представникам служби захисту, цивільного захисту, поліцейським, які зникли за обставин воєнного часу.</p>
<p>Але в той же час я хочу звернути увагу на наступне. Парламент голосує закони на підтримку армії, уряд їх не виконує. Ми з вами прийняли законопроект, це вже Закон 9342, яким підняли виплати курсантам, строковикам, інструкторам, пораненим, виведеним поза штатом обмежено придатним – жоден з цих категорій військовослужбовців вже три місяці не отримують ніяких виплат. Уряд, нехтуючи законами України, не розробив відповідні підзаконні акти. Ми досі не маємо підзаконних актів взагалі по інструкторам. І все це падає на парламент, це нам задають питання потім військовослужбовці, так а чому ви проголосували, а виплат немає.</p>
<p>Ми офіційно звертаємося до Голови Верховної Ради, і цей наш виступ – це депутатський запит до уряду. Де підзаконні акти щодо виплат курсантам, строковикам, інструкторам, пораненим, тим, хто виведений поза штатом обмежено придатним? Коли будуть ці виплати? І чи не пора повернути "годину запитань до Уряду", відповідальність уряду, який займається корупцією, в якого є час на те, щоб красти на солдатах, але немає жодного часу для того, щоб виконувати свої повноваження.</p>
<p>Також ми наполягаємо на тому, щоб до зали було винесено постанову Цабаля і було розблоковано законопроект, яким повертаються виплати всім військовослужбовцям. Ми маємо зараз скарги про те, що ті воїни, які знаходяться біля Нікополя, на Сумському напрямку, де вони щодня виконують бойові розпорядження, не отримують виплат, вони не отримують цих 30 виплат доплат, тільки голу ставку 20 тисяч. Це несправедливо.</p>
<p>І тому, знаєте, можна голосувати добрі закони…</p>
<p></p>
<p>13:06:10</p>
<p>ГОЛОВУЮЧИЙ. Будь ласка, слово надається народній депутатці Приходько. Вона передає Скороход. Да? Вам?</p>
<p></p>
<p>13:06:17</p>
<p>ПРИХОДЬКО Н.І.</p>
<p>Руслан Олексійович, дякую, Морозу передайте, будь ласка, слово.</p>
<p></p>
<p>ГОЛОВУЮЧИЙ. Будь ласка, Мороз.</p>
<p></p>
<p>13:06:29</p>
<p>МОРОЗ В.В.</p>
<p>Шановні колеги, посилення соціального захисту військовослужбовців та правоохоронців є одним із найважливіших завдань українського парламенту. Законопроект фокусується на поліпшенні механізмів виплати за невикористані дні відпусток, виплати одноразової допомоги при звільненні з військової служби, виплати грошового забезпечення громадянам, які зникли, потрапили у полон. Охоплюються такі категорії, як військовослужбовці, особи рядового і начальницького складу служби цивільного захисту, а також поліцейські. Ініціатива передбачає збереження грошового забезпечення за останнім місцем проходження служби. Відповідні виплати можуть бути виплачені сім'ям зазначених осіб. Додатково уточнюються порядки виплати грошової компенсації військовослужбовцям та поліцейським за невикористані дні відпусток, за невикористані дні, а також в разі їх загибелі, а також виплата одноразової грошової допомоги при звільненні з військової служби.</p>
<p>Депутатська група "Відновлення України" систематично виступає за посилення соціальної підтримки наших захисників і їх родин. Ми виступили співавторами цього проекту і будемо за нього голосувати.</p>
<p>Дякую за увагу. Всіх з сьогоднішнім святом вітає група "Відновлення України".</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>ГОЛОВУЮЧИЙ. Дякуємо.</p>
<p>"Батьківщина", будь ласка. Юлія Володимирівна.</p>
<p>Так, зараз, після Юлії Володимирівни.</p>
<p></p>
<p>13:08:16</p>
<p>ТИМОШЕНКО Ю.В.</p>
<p>Шановні колеги, я хочу повернути нас до того розуміння, що батьки української нації, які в 91-му році подарували нам цю незалежність, вирвали її практично з горла у ворога, вони зробили свою праву. А сьогодні наші воїни, наша армія, наші герої і героїні вже вибороли наше право жити. І я не знаю більш святого обов'язку ніж сьогодні всій команді влади – і парламенту, і Президенту, і уряду – просто проінвентаризувати все, що тільки може зробити Україна для наших героїв, героїнь, для їх родин, для їх дітей, для їх щасливого життя, для захисту їх життя, для того, щоб їх поставити на ноги після поранення. І те, що я можу сказати, знаючи ситуацію в госпіталях, в лікарнях, на фронті, в тилу, там, де живуть родини, які відправили своїх близьких людей на фронт, недостатньо сьогодні робить влада для того, щоб віддати належне нашим героям. Недостатньо!</p>
<p>Ми з вами не можемо пробити правильний Закон про захист ветеранів. Чому? Ви знаєте, що всі ветеранські організації звернулися до парламенту переглянути той законопроект, який внесли, і зробити його справедливим. Чому сьогодні ми не можемо направити на лікування в лікарні достатній обсяг грошей, щоб у лікарень не було дефіциту, як лікувати наших поранених? Чому ви не можете навіть виділити гроші на достатнє їх харчування в лікарнях, на достатнє протезування? Поверніться до життя і служіть героям, так як вони служать нам.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>ГОЛОВУЮЧИЙ. Будь ласка, ще двоє осіб. Це Павленко і Скороход. Після цього голосуємо. Будь ласка, Павленко Юрій Олексійович і Скороход Анна Костянтинівна потім. Будь ласка.</p>
<p></p>
<p>13:10:36</p>
<p>ПАВЛЕНКО Ю.О.</p>
<p>Шановний пане Голово, шановний дорогий український народе, насамперед вітаю всіх і кожного з сьогоднішнім святом, з Днем незалежності нашої держави, з Днем незалежності України.</p>
<p>Без сумніву, сьогодні кожен захисник, військовослужбовець, правоохоронець, прикордонник, спецпризначенець, кожен, хто сьогодні зі зброєю в руках захищає українську державу, чекає від Верховної Ради України, від уряду, від всієї влади не лише теплих слів привітання, а чекає конкретних, чітких рішень, спрямованих на те, щоб питання захисту держави, захисту військовослужбовців стало і було пріоритетом номер 1 для кожного, хто сьогодні працює в у владі. Саме тому сьогоднішній законопроект – важливий крок, черговий крок парламенту для того, щоб кожен військовослужбовець відчував, що в тилу є захист, що про нього, про його родину думають і захищають на своїх робочих місцях народні депутати. Ми…</p>
<p></p>
<p>ГОЛОВУЮЧИЙ. Будь ласка, Скороход Анна Костянтинівна.</p>
<p>Шановні колеги, після цього виступу ми голосуємо за цей дуже важливий законопроект. Я прошу народних депутатів приготуватися до голосування.</p>
<p>Будь ласка, Анно Костянтинівно.</p>
<p></p>
<p></p>
<p>13:11:57</p>
<p>СКОРОХОД А.К.</p>
<p>Шановні колеги! Важливий законопроект напрацьований робочою групою. Я сподіваюся, що до другого читання ми підправимо деякі норми, для того щоб вони були більш реальні до виконання. Але є багато питань не до Верховної Ради, а до Кабінету Міністрів України, який, на жаль, не може нормально виконувати закони, які приймаються Верховною Радою, не видає нормально постанови для виконання законів, прийнятих Верховною Радою. І це є великою проблемою, тому що ми покращуємо життя нашим військовим, але, на жаль, виконання цього покращення неможливе через ненормальну роботу Кабінету Міністрів України.</p>
<p>Так само є дуже багато питань до соціальної служби, яка по-своєму трактує виконання певних законодавчих актів, а тому тут так само йде багато питань до того, що дійсно, з однієї сторони, ми приймаємо позитивні закони, а з іншої сторони, вони не виконуються і військові не отримують те, що мають отримувати.</p>
<p></p>
<p>ГОЛОВУЮЧИЙ. Дякую вам.</p>
<p>Шановні колеги! Шановні колеги, переходимо до голосування за ці закони. Я прошу народних депутатів зайняти свої місця. Будь ласка, шановні колеги, займіть свої місця.</p>
<p>Шановні колеги, я ставлю пропозицію прийняти за основу проект Закону про внесення змін до деяких законодавчих актів України щодо посилення соціального захисту військовослужбовців, поліцейських та деяких інших осіб (реєстраційний номер 9638).</p>
<p>Колеги, готові голосувати? Я прошу народних депутатів голосувати.</p>
<p></p>
<p>13:14:02</p>
<p>За-335</p>
<p>Рішення прийнято. Покажіть по фракціях.</p>
<p>Шановні колеги, я ставлю пропозицію скоротити наполовину строки подачі пропозицій і поправок для підготовки до другого читання. Прошу голосувати.</p>
<p></p>
<p>13:14:28</p>
<p>За-303</p>
<p>Рішення прийнято. Дякую, колеги.</p>
<p>Ідемо далі. Наступний законопроект (там тільки буде одна поправка і голосуємо), законопроект 5707. Я прошу зайняти місце. Це проект Закону про правотворчу діяльність. Шановні колеги, наскільки я розумію, буде ставитися поправка на підтвердження 1087.</p>
<p>Давиде Георгійовичу Арахамія, будь ласка.</p>
<p></p>
<p>13:14:50</p>
<p>АРАХАМІЯ Д.Г.</p>
<p>Колеги, доброго дня. Прошу правку 1087 не підтримувати у зв'язку з тим, що там є несумісність з іншими законодавчими ініціативами. Тому прошу не підтримувати. А далі підтримувати всім разом законопроект.</p>
<p>Дякую.</p>
<p></p>
<p>ГОЛОВУЮЧИЙ. Комітет не заперечує, в принципі, проти такого.</p>
<p></p>
<p>13:15:15</p>
<p>ДИРДІН М.Є.</p>
<p>Так, комітет не заперечує.</p>
<p></p>
<p>ГОЛОВУЮЧИЙ. Добре. Шановні колеги, я ставлю поправку 1087. Давид Георгійович Арахамія говорить, що ця поправка має бути не підтримана. Прошу народних депутатів визначатися.</p>
<p></p>
<p>13:15:43</p>
<p>За-54</p>
<p>Рішення не прийнято. Дякую, шановні колеги.</p>
<p>Шановні колеги, я ставлю пропозицію прийняти в другому читанні та в цілому з необхідними техніко-юридичними поправками проект Закону про правотворчу діяльність (реєстраційний номер 5707). Прошу народних депутатів голосувати.</p>
<p></p>
<p>13:16:21</p>
<p>За-291</p>
<p>Рішення прийнято. Закон прийнятий в цілому.</p>
<p>Дякую, колеги. Дякую.</p>
<p>З процедури. Хто з процедури? Ірина Володимирівна Геращенко, будь ласка.</p>
<p></p>
<p>13:16:36</p>
<p>ГЕРАЩЕНКО І.В.</p>
<p>Шановні колеги, як ви знаєте, у Верховній Раді України створена Тимчасова слідча комісія з питань розслідування корупції в закупівлях. Тема дуже актуальна і важлива, і дуже правильно, якщо ця комісія буде легітимною, якщо там будуть представники всіх політичних фракцій і груп.</p>
<p>Наша фракція делегувала до цієї комісії Володимира Ар'єва. І ми просимо Голову Верховної Ради поставити зараз на розгляд парламенту введення нашого представника до цієї ТСК.</p>
<p>Тим більше, пане Руслане… Пане Руслане, я до вас апелюю від нашої фракції. Є рішення регламентного комітету, який підтримав делегування Володимира Ар'єва до ТСК, яку очолює пан Цабаль. Ми просимо зараз поставити це питання на голосування.</p>
<p>Військові вимагають, щоб парламент поновив свої контролюючі функції щодо контролю над закупівлями і корупції в армії. І ми просимо, щоб ця ТСК була легітимною, а не свій до свого по своє. Прошу поставити зараз…</p>
<p></p>
<p>ГОЛОВУЮЧИЙ. А який номер цієї постанови, скажіть, будь ласка? <i>(Шум у залі)</i></p>
<p>Я перепрошую, тут говорять, що вчора ця постанова відхилена була, мене просто не було. <i>(Шум у залі)</i></p>
<p>Я перепрошую, давайте… Я можу запросити голову регламентного комітету Кальченка пояснити ситуацію перед тим, як це все…? Будь ласка, Кальченко.</p>
<p></p>
<p>13:18:09</p>
<p>КАЛЬЧЕНКО С.В.</p>
<p>Шановний Руслан Олексійович, шановні народні депутати, вчора проект постанови виносився на голосування, не знайшов підтримки в залі. Через це цей проект є відхиленим.</p>
<p></p>
<p>ГОЛОВУЮЧИЙ. Шановні колеги, дякую. Йдемо далі.</p>
<p>Наступна постанова – 9617. Це проект Постанови про утворення Тимчасової спеціальної комісії Верховної Ради України з питань розробки основних засад державної політики щодо взаємодії з національними рухами малих та корінних народів Російської Федерації (реєстраційний номер 9617).</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>13:19:00</p>
<p>За-243</p>
<p>Рішення прийнято.</p>
<p>Будь ласка, будемо з обговоренням, колеги? З обговоренням, так? Шановні колеги, це ж ми скорочено проголосували? Бо я вже, я перепрошую… розгляд по скороченій ми проголосували. Тоді я запрошую: два – за, два – проти. Чи з доповідями? Два – за, два – проти.</p>
<p>Добре, я запрошую народного депутата Юрчишина Ярослава Романовича, будь ласка.</p>
<p></p>
<p>13:19:56</p>
<p>ЮРЧИШИН Я.Р.</p>
<p>Шановні колеги, представляю вам ініціативу, яку підтримали фактично всі фракції, направивши своїх кандидатів у члени, сподіваюся, скоро члени Тимчасової спеціальної комісії, ключова мета якої сформувати проект концепції політики щодо поневолених народів, чи в юридичній конфігурації малих та корінних народів так званої Російської Федерації.</p>
<p>Нам дуже важливо допомогти цим народам максимально розширити свій суверенітет, на який вони мають цілковите право відповідно до міжнародних документів до регламентації Організації Об'єднаних Націй. І ключова історія, щоб коли наші славні Збройні Сили вийдуть на кордони 91-го року, звільнять всю суверенну територію України, ми вийшли на кордони держав, з якими ми маємо адекватні відносини у міжнародному праві. Які, хто – це, звісно, будуть визначати саме ці народи і етноси.</p>
<p>Але нам дуже важливо допомогти зрозуміти всьому світу, і тому я дуже вдячний очільникам парламентських асамблей, парламентських груп в ПАРЄ і в ОБСЄ за долучення до, власне, цієї комісії не лише в Україні, а і у наших партнерів ми маємо сформувати розуміння, що продумана дезінтеграція, ймовірно, так званої Росії – це той самий вихід, який колись стався з тюрмою народів – з Радянським Союзом.</p>
<p>Дякую. Прошу підтримати.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Будь ласка, слово надається Кальченку Сергію Віталійовичу, голові Комітету з питань Регламенту. Будь ласка.</p>
<p></p>
<p>13:22:05</p>
<p>КАЛЬЧЕНКО С.В.</p>
<p>Шановна президія, шановні народні депутати! Всіх вітаю зі святом – Днем нашої незалежності, яка була відновлена 32 роки тому.</p>
<p>Стосовно проекту Постанови з реєстраційним номером 9617 наш регламентний комітет на своєму засіданні 21 серпня розглянув цей проект постанови, було висловлено низку зауважень до цього проекту і запропоновано внести зміни, які викладені у висновку комітету на цей проект. Присутній на засіданні ініціатор цього проекту постанови Ярослав Романович Юрчишин погодився з цими пропозиціями комітету.</p>
<p>Отже, комітет прийняв рішення рекомендувати Верховній Раді розглянути проект Постанови реєстраційний номер 9617 і визначитися щодо нього шляхом голосування із врахуванням зауважень, які викладені у рішенні комітету.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо два – за, два – проти обговорення цього законопроекту. Прошу народних депутатів, фракції і групи записатися.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>ГОЛОВУЮЧИЙ. "Слуга народу", Гевко Володимир Леонідович.</p>
<p></p>
<p>13:23:34</p>
<p>ГЕВКО В.Л.</p>
<p>Попрошу передати слово Микиті Потураєву.</p>
<p></p>
<p>ГОЛОВУЮЧИЙ. Микита Русланович Потураєв, будь ласка.</p>
<p></p>
<p>13:23:49</p>
<p>ПОТУРАЄВ М.Р.</p>
<p>Шановні колеги, день, коли Україна оновила незалежність, сьогодні важливий день. Але хіба тільки Україна була в колоніальній залежності від Москви? Ні. Багато держав зі столітніми історіями державності і незалежності, і суверенності були окуповані, були анексовані Москвою – це незалежне Кримське ханство, це держави Центральної Азії, це народи, які зараз позбавлені державності, незалежності, суверенності, позбавлені мови, позбавлені культури. То кому як не Україні сьогодні підтримати мільйони людей, які живуть в очікуванні звільнення від режиму, який перетворює їх в манкуртів, який лишає їх без історичної пам'яті. Саме Україна, я вважаю, має зіграти першу роль в цьому процесі. Прошу підтримати створення даної тимчасової спеціальної комісії.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Андрій Володимирович Парубій.</p>
<p>В'ятрович Володимир Михайлович.</p>
<p></p>
<p>13:25:28</p>
<p>В’ЯТРОВИЧ В.М.</p>
<p>Імперія має померти. І доки Росія є імперією, вона загрожує Україні і світові. Навіть перемігши на полі бою, неможливо взяти під контроль її територію і провести денацифікацію і демілітаризацію так як це зробили з нацистською Німеччиною, неможливо просто в силу географії. Єдиний спосіб демонтувати імперію – зруйнувати її зсередини. Саме національні рухи вже двічі руйнували Російську імперію – в 1918-у і в 1991-у. І саме національні рухи можуть стати тією силою, яка на тлі військових успіхів України запустить механізм демонтажу так званої Російської Федерації. Так, ці руки поки що слабкі. Так, представники народів Росії воюють проти України. Але згадаймо, 40 років тому і український рух був слабким, а українці теж були гарматним м'ясом для імперії.</p>
<p>Якщо вони слабкі, треба допомогти їм стати сильнішими. І це реально. Головне, сформувати системну державну політику взаємодії з цими рухами. Саме це і є завданнями створюваної ТСК. Ми маємо налагодити взаємодію з народами Росії, напрацювавши механізми зміцнення їхньої самоідентифікації, розвитку їхніх медіа, політичних, громадських структур, національних військових формувань у наших Збройних Силах. Ця взаємодія не лише допоможе зруйнувати імперію, а стане фундаментом майбутніх взаємин України із цими національними демократичними державами. І, звичайно, нам потрібно змінювати позицію західних партнерів, щоб вони не повторювали помилок 1918-го чи 1991 років і, нарешті, підтримали поневолені Москвою народи у справедливій боротьбі за свободу.</p>
<p>Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>"Голос", Юрчишин Ярослав.</p>
<p></p>
<p>13:27:26</p>
<p>ЮРЧИШИН Я.Р.</p>
<p>Ще раз хочу наголосити, що необхідно, власне, почати роботу над концепцією політики про взаємодією з поневоленими народами Росії. Ну, а завершити виступ хочу пророчими словами Джохара Дудаєва: "Росія зникне, коли зійде українське сонце".</p>
<p></p>
<p>ГОЛОВУЮЧИЙ. Дякую.</p>
<p>"Платформа за життя та мир", Юрій Павленко.</p>
<p></p>
<p>13:27:59</p>
<p>ПАВЛЕНКО Ю.О.</p>
<p>Шановні колеги, шановний головуючий, сьогодні зі зброєю в руках багато представників малих корінних народів Російської Федерації воюють і борються за українську незалежність. Але не лише за українську незалежність вони сьогодні воюють, вони воюють і за свою свободу своїх народів. Саме тому ми зобов'язані максимально підтримати і допомогти кожному корінному малому іншому народу, який сьогодні є на території Російської Федерації, здобути волю, здобути свободу, стати незалежними державами. В'язниця має бути зруйнована. Саме тому, сподіваюся, що спеціальна комісія, створення якої ми підтримуємо, напрацює необхідний план дій, як нам жити після перемоги з новими державами, які виникнуть на території Російської Федерації. Бо перемога України – це і перемога багатьох росіян.</p>
<p>Слава Україні! Голосуємо.</p>
<p></p>
<p>ГОЛОВУЮЧИЙ. "Батьківщина", Соболєв Сергій Владиславович, одна хвилина, да.</p>
<p></p>
<p>13:29:23</p>
<p>СОБОЛЄВ С.В.</p>
<p>Шановні колеги, дуже символічно, що саме в цей день ми розглядаємо створення такої тимчасової спеціальної комісії. Я думаю, що не скажу якийсь неісторичний факт, якщо ми згадаємо, що немає жодної країни-сусіда Російської Федерації, яка б не вимагала повернення своїх исконных територій, починаючи від Далекого Сходу – Японії, закінчуючи Фінляндією.</p>
<p>Фактично ця країна – це країна-загарбник. Але, як завжди, вона це робила шляхом поневолення своїх власних народів і кидаючи ці народи в м'ясорубку світових війн. Саме тому ця комісія повинна бути створена і результат її зрозумілий.</p>
<p>Дякую.</p>
<p></p>
<p>13:30:17</p>
<p>ГОЛОВУЮЧИЙ. Дякуємо.</p>
<p>Переходимо до голосування. Ставлю на голосування пропозицію прийняти в цілому з урахування пропозицій комітету та необхідними техніко-юридичними поправками проект Постанови за реєстраційним номером 9617 про утворення Тимчасової спеціальної комісії Верховної Ради України з питань розробки основних засад державної політики щодо взаємодії з національними рухами малих та корінних народів Російської Федерації. Прошу голосувати.</p>
<p></p>
<p>13:31:02</p>
<p>За-264</p>
<p>Рішення прийнято.</p>
<p>По фракціях покажіть, будь ласка.</p>
<p>Наступний законопроект… А, вибачайте, перерва із заміною на виступ. Устінова.</p>
<p>Зараз Устінова виступає. Фракції "ЄС" та "Голос" дали перерву. Будь ласка, 3 хвилини.</p>
<p></p>
<p>13:31:26</p>
<p>УСТІНОВА О.Ю.</p>
<p>Шановні колеги, я хочу дуже звернути вашу увагу, що ми проголосували перед голосуванням за це ТСК, законопроект 5707. На жаль, пан спікер не дав мені, порушуючи Регламент, поставити на підтвердження правку, і я хочу, щоб ви всі її почули, особливо голови комітетів.</p>
<p>Ця правка говорить, що тепер перед тим, як реєструвати законопроект, якщо це кодекс або первинний законопроект, ви маєте написати концепцію цього законопроекту і презентувати його на комітеті. Тому я дуже хочу, щоб ви про це знали, тому що тепер нам треба буде писати концепції, презентувати їх на комітеті, але ще потім нам будуть дозволяти реєструвати ці законопроекти.</p>
<p>На жаль, пан Стефанчук не дав, з порушення Регламенту, поставити мені її на підтвердження. Я читаю вам цю правку: "Концепція проекту кодексу або первинного закону представляється суб'єктом законодавчої ініціативи на засіданні комітету Верховної Ради України, який відповідно до предметів відання комітетів є головним з підготовки до попереднього розгляду такого законопроекту".</p>
<p>По-перше, в мене питання, як ми маємо дізнатися, в якому саме комітеті ми маємо це представити. Тому що дуже часто ми думаємо, що це попаде в один комітет, а попадає в інший. По-друге, якщо, скажімо, для опозиції їх просто не будуть виносити на розгляд, так що, ми не зможемо тепер реєструвати законопроекти?</p>
<p>Я дуже хотіла б, щоб у нас на майбутнє не відбувалися порушення Регламенту і пан спікер давав право поставити на підтвердження правки всім депутатам, включаючи опозиційних.</p>
<p>Дякую дуже.</p>
<p></p>
<p>ГОЛОВУЮЧИЙ. Дякую вам.</p>
<p>Ірина Володимирівна Геращенко – з процедури. Тільки з процедури, Ірина Володимирівна.</p>
<p></p>
<p>13:33:02</p>
<p>ГЕРАЩЕНКО І.В.</p>
<p>Дякую. І буду просити не коментувати, хоч ви і перший серед рівних, але такого ж рівного депутата, як і ви, шановний пане головуючий.</p>
<p>Шановні колеги, Голова Верховної Ради розпочав наше засідання з того, що закликав всіх дотримуватися безпекових правил. Наша фракція, як ви знаєте, завжди дотримується всіх домовленостей: чи мова йде про ТСК, чи мова йде про питання безпеки, чи інші питання, і їх порушують інші колеги: чи то пан Мотовиловець, чи то представники, на жаль, "Батьківщини", які вже виклали інформацію про сьогоднішнє засідання Верховної Ради України.</p>
<p>Тому я, Олексій Гончаренко, Ярослав Железняк будемо заощаджувати кошти телеканалу "Рада", який показує тільки президію і "слуг", і починаємо інформувати про сьогоднішнє засідання парламенту.</p>
<p>Дякую.</p>
<p></p>
<p>ГОЛОВУЮЧИЙ. Дякуємо. Це не з процедури, але…</p>
<p>Сергій Володимирович Власенко – репліка. Згадка фракції була, да?</p>
<p></p>
<p>13:34:02</p>
<p>ВЛАСЕНКО С.В.</p>
<p>Так, була згадана фракція "Батьківщина". Я хочу зазначити, що дійсно один із колег розмістив пост. Але він розмістив пост не про сьогоднішнє засідання Верховної Ради України.</p>
<p>Дякую.</p>
<p></p>
<p>ГОЛОВУЮЧИЙ. Переходимо далі чи "Слуга народу" теж будуть відповідати? Ні. Добре.</p>
<p>Переходимо до наступного законопроекту за реєстраційним номером 6119. Це перше читання. Проект Закону про державний контроль за дотриманням вимог законодавства під час надання соціальної підтримки.</p>
<p>Пропоную розглянути це питання… Без обговорення, може? Добре.</p>
<p>Пропоную розглянути це питання за скороченою процедурою. Прошу голосувати.</p>
<p></p>
<p>13:34:59</p>
<p>За-205</p>
<p>Рішення прийнято.</p>
<p>Давайте два – за, два – проти, будь ласка, запишіться.</p>
<p>Кузнєцов, "Слуга народу".</p>
<p></p>
<p>13:35:29</p>
<p>КУЗНЄЦОВ О.О.</p>
<p>Передаю слово.</p>
<p></p>
<p>ГОЛОВУЮЧИЙ. Третьяковій?</p>
<p></p>
<p>КУЗНЄЦОВ О.О. Так.</p>
<p></p>
<p>ГОЛОВУЮЧИЙ. Так, будь ласка, Галина Миколаївна Третьякова.</p>
<p></p>
<p>13:35:43</p>
<p>ТРЕТЬЯКОВА Г.М.</p>
<p>Дякую. Шановні народні депутати, насправді цей законопроект потрібно було б приймати не в святковий день, а тоді, коли у нас були пожежі в Харкові і в будинках, які утримують людей похилого віку. Власне, для того, щоб у структурі нашої держави були ті, хто контролюють надання і якість надання соціальних послуг, які сьогодні неконтрольовано надаються, має бути прийнятий цей законопроект. Ми мусимо дбати про тих, хто утримується у нас і в будинках-інтернатах, і в спеціальних закладах, тим, кому ми надаємо паліативних хворих, які ми надаємо соціальні послуги. На сьогоднішній день ця функція неконтрольована.</p>
<p>Дуже прошу підтримати цей законопроект навіть при тому, що НАЗК висловився, що в ньому є дискреційні, корупційні ризики, надання дискреційних повноважень НСССУ. Водночас на друге читання ми це виправимо. Законопроект достатньо давній, він надавався попереднім складом Міністерства соціальної політики. Прошу підтримати. Ми комітетом здатні подолати ці дискреційні ризики і надати нарешті контроль за наданням соціальних послуг нашим українцям.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>"Платформа за життя і мир". Йоффе. Юрій Павленко, будь ласка.</p>
<p></p>
<p>13:37:04</p>
<p>ПАВЛЕНКО Ю.О.</p>
<p>Шановні колеги, без сумніву, цей законопроект можливо і треба було прийняти раніше, коли створювалась Національна соціальна сервісна служба, тому що в нас виник такий певний псевдоорган, який не знає, що робити, не вміє нічого робити і насправді всі законодавчі ініціативи, які вносяться Міністерством соціальної політики, демонструють повне нерозуміння діючим керівництвом Міністерства соціальної політики, а що ж це таке соціальна політика, що соціальна політика це в першу чергу допомога і захист людині, особливо людині, яка потребує цього захисту і опинилась в складних життєвих обставинах. Натомість міністерство продукує все нові і нові законодавчі ініціативи, які посилюють контроль, посилюють приниження, посилюють наступ фактично на людей. Замість того, щоб захищати, міністерство хоче все більше і більше контролювати, втрачаючи основну суть соціальної політики - захист людини.</p>
<p>На жаль, це дуже яскраво видно в тій політиці, яку міністерство демонструє щодо захисту забезпечення прав дитини. Повне нерозуміння, що таке первинний рівень надання соціальної допомоги. Де живуть діти, там і має надаватись допомога, а діти сьогодні живуть в громаді. Сьогодні фактично ми маємо ситуацію безконтрольного порушення прав дитини і жоден орган в державі, в першу чергу Міністерство соцполітики, яке за це відповідає, не захищає, не допомагає і, саме головне, не бачить тих дітей, які сьогодні потребують захисту і підтримки з боку української держави. На жаль, те ж саме міністерство демонструє і по відношенню до ветеранів, учасників бойових дій, які повертаються назад у громади.</p>
<p>Ми, звичайно, проголосуємо за цей законопроект, разом з тим, звертаю увагу на бездіяльність сьогоднішнього Міністерства соцполітики.</p>
<p></p>
<p>ГОЛОВУЮЧИЙ. Будь ласка, "Європейська солідарність", Никорак. Так? Добре.</p>
<p></p>
<p>13:39:18</p>
<p>НИКОРАК І.П.</p>
<p>Шановні колеги! Дорогі українці! Вітаю всіх з Днем Незалежності. Сьогодні я хочу висловити шану та подяку нашим захисникам та захисницям за те, що маємо вільну країну, маємо кожен новий день і маємо це свято. Незалежність - в одному слові вся історія великої боротьби українського народу за право бути вільною нацією. І нині це право виборюється в кривавій війні. Росія вкрала наше мирне життя, але ми не віддамо їй нашого майбутнього і гідного життя наших дітей у вільній суверенній країні.</p>
<p>Ви знаєте, сьогодні кожен українець знає, що таке чекати рідних з полону, знає, що таке чекати коханих з фронту, знає, що таке захищати, ненавидіти, втрачати віру, але знаходити в собі силу боротися далі. Хтось в Україні, хтось за кордоном, а хтось на тимчасово окупованих територіях.</p>
<p>І одне з наших головних завдань - забезпечити функціонування системи соціальної підтримки, бо це про виживання малозабезпечених родин, одиноких матерів і пенсіонерів, всіх тих, хто отримує допомогу від держави. Система соціального захисту, особливо в часи війни, повинна працювати ефективно, прозоро та адресно в кожному куточку України і в кожній громаді.</p>
<p>Наша фракція "Європейської солідарності" зможе підтримати даний законопроект тільки після усунення всіх корупціогенних факторів, які присутні в тексті.</p>
<p>Дякую за увагу. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Будь ласка, Сергій Володимирович Власенко.</p>
<p>Цимбалюк Михайло Михайлович.</p>
<p></p>
<p>13:41:24</p>
<p>ЦИМБАЛЮК М.М.</p>
<p>Дякую. Михайло Цимбалюк, "Батьківщина". Шановний головуючий, президія, шановні народні депутати! Я хочу висловити позицію стосовно цього законопроекту. Голова Комітету соціальної політики і захисту прав ветеранів в принципі дуже чітко сказала про ризики і я підтримую, що насамперед потрібно контролювати якісь надання соціальної допомоги. Але чи таким методом? Державна сервісна соціальна служба була створена. Виникає питання: для чого? І аж тепер появився цей законопроект, до речі, який Кабінет Міністрів мав би відкликати тільки із-за того, що є висновок НАЗК про корупційні та інші ризики.</p>
<p>Я хочу тут сказати, що теперішнє керівництво Мінсоцполітики не має жодного відношення до цього законопроекту. Я тільки ставлю до них претензію: чому вони не стали ініціаторами щодо відкликання? Цей законопроект в такому вигляді голосувати ми не можемо. До другого читання, якщо вдасться доопрацювати, то це вже інша історія. Найкращий був би варіант його відкликати, підготувати новий, бо насправді потрібно контролювати якісь надання соціальних послуг, але щоб ця сервісна соціальна служба не перетворилася ще в одного контролера, який піде перевіряти, хто отримує субсидії і соціальні допомоги. І там (увага!) написано, що ця служба має право призупиняти надання субсидій і іншої соціальної допомоги. Ви хочете за таке голосувати?</p>
<p>Фракція "Батьківщина" таку позицію не підтримує. Я ще раз підкреслюю, давайте повернемо авторам ініціативи на доопрацювання, хай підготують якісний документ, а ми в комітеті його підтримаємо і потім в сесійній залі.</p>
<p>Дякую.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>13:43:27</p>
<p>ГОЛОВУЮЧИЙ. Дякую, шановні колеги, дякую вам дуже. Ми обговорили цей законопроект. Прошу народних депутатів приготуватися до голосування.</p>
<p>Шановні колеги, будь ласка, прошу приготуватись до голосування.</p>
<p>Я ставлю пропозицію прийняти за основу з урахуванням пропозицій комітету проект Закону про державний контроль за дотриманням вимог законодавства під час надання соціальної підтримки.</p>
<p>Шановні колеги, готові голосувати? Я прошу народних депутатів голосувати.</p>
<p></p>
<p>13:44:24</p>
<p>За-218</p>
<p>Рішення не прийнято.</p>
<p>Шановні колеги, є пропозиція відправити на повторне перше читання. Будь ласка, шановні колеги.</p>
<p>Шановні колеги, ставиться пропозиція відправити законопроект 6119 на повторне читання. Прошу народних депутатів голосувати.</p>
<p></p>
<p>13:44:59</p>
<p>За-209</p>
<p>Рішення не прийнято.</p>
<p>Шановні колеги, є пропозиція відправити авторам на доопрацювання. Давайте підтримаємо, шановні колеги.</p>
<p>Є пропозиція відправити законопроект 6119 авторам – суб'єктам законодавчої ініціативи на доопрацювання. Прошу голосувати.</p>
<p></p>
<p>13:45:29</p>
<p>За-234</p>
<p>Рішення прийнято. Законопроект 6119 відправлений суб'єкту законодавчої ініціативи.</p>
<p>З процедури, будь ласка, Геращенко.</p>
<p></p>
<p>13:45:44</p>
<p>ГЕРАЩЕНКО І.В.</p>
<p>Шановні колеги, особливо я звертаюсь зараз до пана Мотовиловця, ми бачимо, що законопроект 6119 двічі був провалений під час голосування. Сподіваюся, "слуги народу" не скажуть, що це зробила "Європейська солідарність". Нас – 27, вас – 250, і всі закони, які голосуються чи ні в сесійній залі, – це ваша відповідальність, бо ви монобільшість.</p>
<p>Вчора помстилися "Європейській солідарності" за те, що не набрали голоси на Закон "Про критичну інфраструктуру" і не включили нашого колегу Володимира Ар'єва до ТСК…</p>
<p></p>
<p>ГОЛОВУЮЧИЙ. Скажіть, будь ласка, а в чому ви з процедури? Будь ласка, виключіть мікрофон, ідемо далі.</p>
<p>Наступний законопроект 9453… <i>(Шум у залі)</i></p>
<p>Разумков, будь ласка, з процедури ще.</p>
<p></p>
<p>13:46:30</p>
<p>РАЗУМКОВ Д.О.</p>
<p>Руслан Олексійович, добрий день ще раз. Шановні колеги, я розумію, свято велике. У нас є таке питання дуже важливе, іншого дня не було, як День незалежності. Це Постанова 9347: звіт Тимчасової слідчої комісії щодо аграрної академії наук. Наскільки я розумію, в залі немає представника "Слуги народу" Гунька, в нього зараз інші проблеми, але якщо ми хочемо це розглядати в День незалежності, якщо ви вважаєте, що це дуже важливе питання, звіт комісії, навколо якого сьогодні точаться кримінальні справи, то може, його краще наверх підняти? Давайте тоді послухаємо і пана Гунька, і всіх інших, але… якщо вже було прийнято рішення монобільшості його розглядати зараз.</p>
<p>Дякую.</p>
<p></p>
<p>ГОЛОВУЮЧИЙ. Так у чому пропозиція? Ви пропонуєте змінити порядок денний і перейти до розгляду 9347? Воно на своєму місці, здається.</p>
<p>Але я ставлю пропозицію підняти, змінити порядок розгляду питань порядку денного: 9347 підняти і прийти до його розгляду зараз. Будь ласка, прошу голосувати. Враховуючи важливість, як сказав Дмитро Олександрович.</p>
<p></p>
<p>13:47:58</p>
<p>За-112</p>
<p>Рішення не прийнято.</p>
<p>Йдемо далі, шановні колеги. Переходимо до 9453. Це проект Закону про внесення змін до деяких законів України щодо пропорційного обчислення страхового стажу особам, які працювали за межами України.</p>
<p>Я ставлю пропозицію включити це питання до порядку денного сесії. Прошу голосувати.</p>
<p></p>
<p>13:48:31</p>
<p>За-263</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>13:48:51</p>
<p>За-225</p>
<p>Рішення прийнято.</p>
<p>Шановні колеги, два – за, два – проти, чи можемо голосувати? <i>(Шум у залі)</i></p>
<p>Будь ласка, Галино Миколаївно, будете доповідати по цьому законопроекту?</p>
<p>Шановні колеги! Заступник міністра соціальної політики Пророк Ганна Василівна є? Будь ласка. Будь ласка, говоріть.</p>
<p></p>
<p>13:50:18</p>
<p>ПРОРОК Г.В.</p>
<p>Вельмишановні пане Голово, президія, народні депутати, члени уряду і присутні в цьому залі! В першу чергу вітаю щиро всіх нас з великим святом – 32-им роком незалежності України.</p>
<p>Дозвольте мені представити проект Закону за реєстраційним номером 9453 від 3 липня цього року, який був ініційований Міністерством соціальної політики і внесений на розгляд Верховної Ради України Кабінетом Міністрів України.</p>
<p>Цей проект акта має на меті розв'язати деякі питання, які зараз є наявні в контексті виплати пенсій громадянам України.</p>
<p>По-перше, це питання розв'язується щодо відсутності можливості зарахування стажу роботи, який був одержаний в іноземних державах під час праці там наших громадян України.</p>
<p>Інше – це неможливість відновити виплату пенсій громадян України, які проживали на тимчасово окупованих територіях та зараз перемістилися на підконтрольну Україні територію України.</p>
<p>Інше проблемне питання, яке буде вирішуватися з прийняттям цього законопроекту, це усунення відсутності законодавчих умов виплати пенсій на період тимчасового перебування за кордоном. Таким чином, проектом акта пропонується зарахувати до стажу, страхового стажу, чи військової служби в періоди трудової діяльності, це служби за межами України. Також пропонується це зробити на умовах існуючих міжнародних договорів, які були ратифіковані Україною, а також в державах, з якими немає таких угод для визначення права на призначення пенсії зараховувати стаж, який був набутий в цих державах відповідно до їхнього законодавства. Це щоб мати право на виплату такої пенсії.</p>
<p>Також пропонується не зараховувати періоди страхового стажу та військової служби з 19 лютого 2014 року в силових структурах …<i>(Не чути) </i>у незаконних органах, утворених на тимчасово окупованих територіях України. Також пропонується спростити механізм відновлення виплати пенсій особам, які перемістилися з тимчасово окупованої території Автономної Республіки Крим. </p>
<p>Пропонується виплачувати пенсії особам, які тимчасово проживають за межами України, на поточні рахунки, відкриті в установах банків, розташованих саме на території України, за умови проходження до 31 грудня кожного року особистої ідентифікації…</p>
<p></p>
<p>ГОЛОВУЮЧИЙ. Дякую.</p>
<p>Будь ласка, слово надається Галині Миколаївні Третьяковій. Будь ласка, Галина Миколаївна.</p>
<p></p>
<p>13:52:37</p>
<p>ТРЕТЬЯКОВА Г.М.</p>
<p>Шановні народні депутати, це надзвичайно важливий законопроект. Комітет прийняв рішення підтримати його і я прошу всіх проголосувати за нього. В першу чергу він надає можливість нашим людям, пенсіонерам, які знаходяться за кордоном, верифікуватися в консульських установах. Сьогодні це неможливо. І пенсіонер, який перебуває за кордоном, він вимушений приїхати до України для того, щоб підтвердити, що нарахування пенсії відбувається дійсно людині, яка сьогодні ще жива. Крім того, цей законопроект дає можливість верифікуватися через, дистанційно через вебпортал Пенсійного фонду України, який у нас сьогодні надзвичайно якісно адмініструє велику кількість соціальних послуг, державних послуг, яких ми надаємо державі.</p>
<p>Крім того, в ньому є ще політичний аспект. Ви знаєте, що Росія в односторонньому порядку розторгнула з нами домовленість про зарахування страхового стажу. А тому цей законопроект чітко каже, що страховий стаж, особливо військовослужбовців, які служили в Російській Федерації або на агресора, він має зараховуватися там, а не в нашому Пенсійному фонді України. Я прошу підтримати, як і весь комітет, цей законопроект, прийняти його в першому читанні, а потім ми доопрацюємо в комітеті і будемо приймати його за основу. Заздалегідь вдячна.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я прошу записатися: два – за, два – проти для обговорення цього законопроекту.</p>
<p>Будь ласка, Герус Андрій Михайлович, "Слуга народу". Будь ласка.</p>
<p></p>
<p>13:54:20</p>
<p>ГЕРУС А.М.</p>
<p>Прошу передати слово Галині Третьяковій.</p>
<p></p>
<p>ГОЛОВУЮЧИЙ. Галина Миколаївна Третьякова, будь ласка, вам передали слово. З трибуни, з трибуни.</p>
<p></p>
<p>13:54:28</p>
<p>ТРЕТЬЯКОВА Г.М.</p>
<p>Колеги, я ще раз прошу всіх сконцентруватися і вже в процедурі два – за, два – проти ми маємо провести цей законопроект і не провалити його. Він про наших пенсіонерів, які знаходяться за кордоном. Він про те, що той, хто служив в Російській Федерації у військах, стаж має зараховуватися в Росії. У мене велике прохання одноголосно проголосувати за цей законопроект. В залі, звісно, святковий настрій. Ці два законопроекти, і попередній, який ми провалили, вони направлені на захист українців, на захист, попередній був наданий на захист в якості надання соціальної послуги. Ви знаєте, яка велика процедура тепер, для того, щоб перевнести його і переопрацювати. Ми робимо гірше нашим українцям. Будь ласка, це перше читання. Всі, хто хочуть подати зміни якісь до законопроекту, наш комітет працює дуже потужно. Прохання сконцентруватися і прийняти цей законопроект в першому читанні. Заздалегідь вдячна.</p>
<p></p>
<p>ГОЛОВУЮЧИЙ. Будь ласка, Михайло Михайлович Цимбалюк, фракція "Батьківщина".</p>
<p></p>
<p>13:55:42</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". В продовження сказаного. Шановні колеги, дуже потрібний і необхідний законопроект. Він народжений із-за проблем людських громадян України. Його готували фахівці і Пенсійного фонду, і Міністерства соціального захисту, і ми в комітеті також вносили свої пропозиції. Він не вирішує повністю всі проблеми, але частково тих категорій, про які було названо тут і головою комітету, і іншими, він все-таки визначає. Росія по-хамськи поступила навіть до тих людей, які працювали на тій території, і в односторонньому порядку розірвала в січні місяці угоду, переставши і виплачувати пенсію тим громадянам, які там заробили, і підтверджувати стаж. І працівники Пенсійного фонду не можуть сьогодні допомогти громадянам, які досягли пенсійного віку тут, у нас в Україні. В тому числі вирішується питання, як підтвердити те, що громадянин виїхав за кордон, а має право, я маю на увазі до Європейського Союзу, до інших держав, а має право на отримання пенсії. Також цей законопроект вирішує це питання.</p>
<p>Прохання підтримати його в першому читанні. Запрошую всіх доопрацювати до другого читання шляхом внесення поправок, бо насправді виникають і інші питання, які можна внормувати цим законодавством. Але ще раз підкреслюю, є прохання, щоб скоротити термін, розгляд цього законопроекту, тому що насправді його очікує дуже велика кількість людей, яким не можуть призначити пенсії із-за відсутності законодавства, бо це є виклик, з яким раніше не стикалася українська соціальна система. Голосуємо "за".</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Южаніна Ніна Петрівна, фракція "Європейська солідарність".</p>
<p></p>
<p>13:57:48</p>
<p>ЮЖАНІНА Н.П.</p>
<p>Прошу передати слово колезі Софії Федині.</p>
<p></p>
<p>ГОЛОВУЮЧИЙ. Будь ласка, Софія Романівна Федина.</p>
<p></p>
<p>13:57:56</p>
<p>ФЕДИНА С.Р.</p>
<p>"Європейська солідарність" буде підтримувати цей законопроект у першому читанні, але мені би хотілося наголосити на кількох важливих моментах, особливо тому, що сьогодні ми маємо день відновлення української незалежності. Зокрема і наша пенсійна система, вона потребує докорінного переосмислення, так само як і переосмислення потребує робота народних депутатів, які навіть не збираються слухати про що цей законопроект. Тому що дуже важливо, коли ми говоримо про наших громадян, їхні потреби, їхні пенсії, пам'ятати, що незалежність – це не просто про пафосні вислови і вишиванки, а це про гідність, про довіру і про відповідальність. І, якщо ми не шануємо гідних своїх громадян, я перепрошую, пенсія у 2 500, в той час деякі чиновники мають по мільйону гривень в місяць, це є ненормально і це негідно для наших громадян. Про довіру, держава має захищати своїх громадян, а громадяни мають бути впевнені, що за ними стоїть держава, а не ті знущання, які пенсіонери проходять у пенсійних фондах, і те, як зараз загалом чиновники собі дозволяють комунікувати з людьми. Це є про відповідальність і, зокрема, народних депутатів, які мають розуміти і знати потреби своїх співгромадян, а не займатися різними лобістськими оборудками, як ми дуже часто спостерігаємо у нашій залі. Бо, як казала Ліна Костенко, бо хто про що, а ми про незалежність, тому нам так і важко через те. І, якщо ми говоримо про незалежність, це має бути так само і про прозорість, про відкритість, про силу української держави у допомозі і підтримки своїх громадян.</p>
<p>Сьогодні, дай боже, цей законопроект пройде в першому читанні. Але давайте пам'ятати при прийняті кожного із законопроектів, що ми всі є найняті народом України на роботу чиновники і ми маємо робити все, щоб людям краще жилося у нашій державі.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми обговорили це питання, переходимо до голосування. Я прошу народних депутатів зайняти місця, будь ласка.</p>
<p>Шановні колеги, готові до голосування? Я ставлю пропозицію прийняти за основу проект Закону про внесення змін до деяких законів України щодо пропорційного обчислення страхового стажу особам, які працювали за межами України (реєстраційний номер 9453). Прошу народних депутатів голосувати.</p>
<p></p>
<p>14:01:04</p>
<p>За-259</p>
<p>Рішення прийнято.</p>
<p>Я ставлю пропозицію скоротити строки подання поправок до другого читання. Я ставлю пропозицію про скорочення строку подачі пропозицій і поправок для підготовки до другого читання законопроекту 9453. Прошу народних депутатів голосувати.</p>
<p></p>
<p>14:01:39</p>
<p>За-225</p>
<p>Рішення… ну, не прийнято, шановні колеги.</p>
<p>Йдемо далі, наступне питання 0218. 0218 – це проект Закону про… Я не чую.</p>
<p>Іванна Орестівна, будь ласка. З процедури? Будь ласка.</p>
<p></p>
<p>14:02:08</p>
<p>КЛИМПУШ-ЦИНЦАДЗЕ І.О.</p>
<p>Шановний пане Голово, звертаюся до вас з проханням сьогодні обов'язково забезпечити зачитування запитів, оскільки ми з вами підходимо до завершення сесії, і необхідно, щоб всі запити, які були зареєстровані народними депутатами України (до речі, деякі з них були зареєстровані кілька місяців тому і все ще не були зачитані) були сьогодні обов'язково зачитані в залі. Я сподіваюся, що можемо розраховувати на якісну роботу президії Верховної Ради із забезпечення виконання цього права кожного народного депутата подати запит і отримати на нього відповідь.</p>
<p>Прошу забезпечити цю роботу сьогодні.</p>
<p></p>
<p>ГОЛОВУЮЧИЙ. Шановні колеги, наступний законопроект 0218: проект Закону про ратифікацію Протоколу між… Я почув вас. Проект Закону про ратифікацію Протоколу між Кабінет Міністрів України та Урядом Республіки Молдова про внесення змін до Угоди між Урядом України і Урядом Республіки Молдова про діяльність залізничного транспорту (реєстраційний номер 0218).</p>
<p>Шановні колеги, я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:03:40</p>
<p>За-225</p>
<p>Рішення прийнято.</p>
<p>Шановні колеги, будь ласка, слово надається заступнику... Чи можемо без обговорення, шановні колеги? 2 – за, 2 – проти. Будь ласка, запишіться.</p>
<p>Шановні колеги, будь ласка, слово надається заступнику міністра розвитку громад, територій та інфраструктури України Комірному Анатолію Віталійовичу.</p>
<p></p>
<p>14:04:18</p>
<p>КОМІРНИЙ А.В.</p>
<p>Доброго дня, шановний пане Голово, шановні народні депутати. Всіх вітаю зі святом, з відновленням незалежності України.</p>
<p>На ваш розгляд вноситься проект Закону про ратифікацію Протоколу між Кабінетом Міністрів України та Урядом Республіки Молдова про внесення змін до Угоди між Урядом України і Урядом Молдови про діяльність залізничного транспорту. 27 квітня цього року в місті Києві та в місті Кишинів підписано Протокол між Кабінетом Міністрів України і Урядом Молдови про внесення змін до Угоди між Урядом України і Урядом Республіки Молдова про діяльність залізничного транспорту.</p>
<p>Протоколом передбачено внесення зміни та доповнення до Угоди, зокрема пропонується викласти в новій редакції пункт 3 статті 9 даної Угоди. Це дозволить здійснювати залізничні перевезення без зупинки по території України між пунктами пропуску Фрікацей-Етулія і Рені-Джурджулешти. В обох напрямках у випадках, коли пункт відправлення і пункт призначення знаходяться на територіях різних держав, сторін або на території іншої держави. При вивезенні вантажів, товарів і рухомого складу залізниць з України і в пункті пропуску під час першого виїзду України також при ввезенні вантажів, товарів, рухомого складу в Україну в пункті пропуску під час останнього в’їзду в Україну.</p>
<p>Переваги даних змін в Протоколі це збільшення пропускної спроможності на стику Рені-Джурджулешти мінімум у два рази, також дозволить нам значно збільшити обсяг перевезених товарів в порт Констанца (Румунія) для вивезення наших вантажів, у тому числі збіжжя. І загалом скорочення терміну доставки буде на 3 доби.</p>
<p>Реалізація протоколу не потребує фінансування з державного, а місцевих бюджетів. Прошу підтримати.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Слово надається голові Комітету з питань зовнішньої політики Мережку Олександру Олександровичу.</p>
<p></p>
<p>14:06:32</p>
<p>МЕРЕЖКО О.О.</p>
<p>Шановні колеги! Цей проект закону було розглянуто на засіданні Комітету з питань зовнішньої політики та міжпарламентського співробітництва. Ми підтримали цей проект закону практично одностайно. Важливість цього проекту пов'язана з необхідністю посилення економічної співпраці і комунікації з Республікою Молдова. Тобто ратифікація цього договору сприятиме і економічному розвитку відносин між нашими країнами, і взагалі вирішенню важливих торговельних питань.</p>
<p>Дякую. Прошу підтримати.</p>
<p></p>
<p>ГОЛОВУЮЧИЙ. Будь ласка, слово надається Климпуш-Цинцадзе Іванні Орестівні, "Європейська солідарність".</p>
<p></p>
<p></p>
<p>14:07:23</p>
<p>КЛИМПУШ-ЦИНЦАДЗЕ І.О.</p>
<p>Прошу передати слово Олексію Гончаренкові.</p>
<p></p>
<p>ГОЛОВУЮЧИЙ. Будь ласка, Олексій Олексійович Гончаренко.</p>
<p></p>
<p>14:07:36</p>
<p>ГОНЧАРЕНКО О.О.</p>
<p>Олексій Гончаренко. "Європейська солідарність". Я всіх вітаю з Днем Незалежності! Мені тільки знаєте що не подобається? Що у нас якийсь уряд незалежний від парламенту. Шановний представник уряду! Шановний представник уряду! Шановний представник уряду! Шановний представник уряду!</p>
<p></p>
<p>ГОЛОВУЮЧИЙ. Олексію Олексійовичу, він говорить з депутатом вашої фракції.</p>
<p></p>
<p>ГОНЧАРЕНКО О.О. Ну я при всій повазі, я звертаюсь. Ні, не з моєї фракції. Я звертаюсь, я виступаю… <i>(Шум у залі) </i>Я звертаюсь, добре, я звертаюсь до представника уряду. Ми не бачимо тут уряду взагалі. Ми не бачимо, до нас не приходять урядовці. В програмі написано "віцепрем'єр", віцепрем'єра теж нема. І коли є заступник, то хоча б слухайте, будь ласка, виступи, я вас прошу це. А виступ мій наступний.</p>
<p>У нас сьогодні Укрзалізниця, ми говоримо зараз про ратифікацію по залізниці. Укрзалізниця – це фактично хребет України сьогодні, кровоносна система, це єдиний шлях, яким люди можуть добратися з однієї частини країни в іншу, і військовослужбовці, і всі. І я звертаюсь до вас, будь ласка, на уряді розгляньте питання і піднімайте зарплати в Укрзалізниці. Сьогодні зарплата провідника – це жалюгідні декілька тисяч гривень. На це неможливо жити. Це люди, які їздять під обстрілами, це люди, які допомагають раненим, це люди, які допомагають тим, хто їде, внутрішньо переміщеним особам.</p>
<p>У нашого уряду знаходяться кошти на барабани, знаходяться кошти на серіали замість того, щоб дати кошти військовослужбовцю, залізничнику. Я вимагаю, щоб уряд приходив у Верховну Раду, бо у нас дуже багато є питань до уряду! І одне з цих питань – це Укрзалізниця, тому що сьогодні ми кажемо: День незалежності, їде наша незалежність сьогодні на Укрзалізниці, а ми плюємо на цих людей в реальності.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги… Єдине, Олексію Олексійовичу, я хотів би звернути увагу, що в той час, коли ви закликали до уряду, якраз представник уряду говорив з представником вашої фракції. Вашої фракції. Я не знаю, коли ви встигли вигнати з вашої фракції співголову…</p>
<p>Шановні колеги, йдемо далі. Наступним Юрчишин Ярослав Романович, фракція "Голос".</p>
<p>Будь ласка, Юлія Леонідівна Клименко.</p>
<p></p>
<p>14:10:17</p>
<p>КЛИМЕНКО Ю.Л.</p>
<p>Клименко, фракція "Голос". Шановні колеги, ми, безумовно, будемо голосувати за цей законопроект, ратифіковувати цю угоду, але хочу звернути увагу і до міністерства (я не знаю тепер, як воно називається) "Мінрозгрому", Міністерства відновлення, а також до Міністерства фінансів, під якими знаходиться митниця, а також до прикордонників. Ситуація, яка є на прикордонних пунктах, ганьба! Ганьба всім, хто хоче повернутися в Україну. Тому що люди, які під’їжджають до пропускного пункту "Краківець" і бачать абсолютно темну територію з розкиданими металевими предметами, з відсутністю туалетів, або забитими туалетами, розвертаються і їдуть назад, в Європу.</p>
<p>Тому, шановні колеги, безумовно, якщо ми хочемо повернути наших громадян, почніть не тільки з вивозу громадян залізницею за кордон, а також з прекрасних, хороших повернення пунктів, де людина приїжджає – і розуміє, що вона вертається додому, і вертається в нормальну, європейську країну.</p>
<p>Тому прохання, будь ласка, до Міністерства фінансів і до митниці, яка є власником цих прикордонних пунктів, перехідних пунктів, зробити там реконструкцію, а ми за цим проконтролюємо. І передати або в Міністерство інфраструктури, або куди-небудь, де ці пункти можуть бути реконструйовані. Ганьба в'їзним пунктам України! Ганьба! Тому що це фасад України, і він жахливий.</p>
<p>За ратифікацію будемо голосувати. Дякую.</p>
<p></p>
<p>ГОЛОВУЮЧИЙ. Будь ласка, Павленко Юрій Олексійович, група "Платформа за життя і мир".</p>
<p></p>
<p>14:11:50</p>
<p>ПАВЛЕНКО Ю.О.</p>
<p>Шановний пане Голово, шановні колеги, у нас нема жодних застережень до даного проекту рішення Верховної Ради України. Рішення важливе, рішення на часі. І ми пропонуємо голосувати, а не штучно затягувати час, використовуючи виступи для обговорення будь-якої теми, але не по суті розглядаємого законопроекту.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Власенко Сергій Володимирович, фракція "Батьківщина".</p>
<p></p>
<p>14:12:22</p>
<p>ВЛАСЕНКО С.В.</p>
<p>Дякую, пане Голово. Я вважаю, що діяльність залізничного транспорту між Україною і Молдовою може носити в певний період і стратегічний характер. А відтак, прошу підтримати зазначений Закон про ратифікацію і проголосувати його.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення. Я прошу народних депутатів зайняти свої місця. Дуже важлива ратифікація, дуже. Будь ласка, шановні колеги, займіть місця.</p>
<p>Я ставлю пропозицію прийняти за основу і в цілому з необхідними техніко-юридичними поправками проект Закону про ратифікацію Протоколу між Кабінетом Міністрів України та Урядом Республіки Молдова про внесення змін до Угоди між Урядом України і Урядом Республіки Молдова про діяльність залізничного транспорту (реєстраційний номер 0218). Я прошу народних депутатів проголосувати.</p>
<p></p>
<p>14:13:40</p>
<p>За-250</p>
<p>Рішення прийнято. Закон прийнятий в цілому.</p>
<p>З процедури, будь ласка, Олексій Олексійович Гончаренко.</p>
<p></p>
<p>14:13:49</p>
<p>ГОНЧАРЕНКО О.О.</p>
<p>Шановний пане спікере, я звертаюсь зараз до вас. Під час мого виступу з трибуни Верховної Ради до мене підбігав наш колега зі словами, що якщо член уряду представив законопроект, то далі він уже не має слухати нікого і нічого. Я не розумію тоді, взагалі нащо ми тут сидимо? Прийшов представник уряду. Я думаю, що представник уряду тут для того, щоб послухати дебати по питанню, не тільки свою позицію представити, послухати, що говорять народні депутати. Чи він прийшов просто поставити галочку.</p>
<p>Я прошу вас, пане спікере, будь ласка, закликайте представників уряду до уваги і до поваги до парламенту України, бо ми парламентсько-президентська держава. І повага до парламенту – це повага до українського народу, і уряд має це пам'ятати.</p>
<p>Дякую.</p>
<p></p>
<p>ГОЛОВУЮЧИЙ. Олексію Олексійовичу, я б із задоволенням закликав до цих всіх питань, але я побачив, як представник уряду дуже тепло спілкується із заступним голови, зі співголовою вашої фракції. Я думаю, що ваша позиція вашої фракції, вона була дуже потужно представлена. Не можна репліки, я не назвав ні прізвища, ні назви фракції. Дякую.</p>
<p>Йдемо далі. 0219 – проект Закону про зупинення дії Угоди між Кабінетом Міністрів України та Урядом Російської Федерації про реадмісію. Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:15:32</p>
<p>За-213</p>
<p>Рішення прийнято.</p>
<p>Шановні колеги… З обговоренням, звісно. Артур Володимирович, все, як має бути, все, як по Регламенту.</p>
<p>Будь ласка, слово надається заступнику міністра внутрішніх справ України Драп'ятому Богдану Євгеновичу. Будь ласка, Богдане Євгеновичу.</p>
<p></p>
<p>14:16:00</p>
<p>ДРАП'ЯТИЙ Б.Є.</p>
<p>Шановний Руслане Олексійовичу, шановні члени президії, народні депутати, український народе, зі святом – з Днем Незалежності України!</p>
<p>Вашій увазі пропонується розглянути проект Закону України про зупинення дії Угоди між Кабінетом Міністрів України та Урядом Російської Федерації про реадмісію (реєстраційний номер 0219), внесений Кабінетом Міністрів України.</p>
<p>Проектом закону пропонується зупинити дію зазначеної міжурядової угоди з державою-агресором Росією, вчиненої 22 жовтня 2012 року, ратифікованої законом України від 5 червня 2013 року, у зв'язку з докорінною зміною обставин та унеможливлення виконання угоди через повномасштабну війну Росії проти України і розірвання дипломатичних відносин.</p>
<p>Здійснюючи акт безпрецедентної збройної агресії Росії проти України та в черговий раз грубо порушуючи низку міжнародних правових актів, зокрема Статут Організації Об'єднаних Націй, Заключний акт Наради з безпеки і співробітництва в Європі, Меморандум про гарантії безпеки у зв'язку з приєднанням України до Договору про нерозповсюдження ядерної зброї та інших основоположних міжнародно-правових актів, Росія доводить свою повну неспроможність діяти на основі цінностей та принципів міжнародного права. Відповідно приведення договірно-правової бази у відповідність до умов сьогодення відповідає національним інтересам України.</p>
<p>Дякую за увагу. Прошу підтримати.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Будь ласка, слово надається голові Комітету з питань зовнішньої політики та міжпарламентського співробітництва Мережку Олександру Олександровичу. Будь ласка, Олександре Олександровичу.</p>
<p></p>
<p>14:17:44</p>
<p>МЕРЕЖКО О.О.</p>
<p>Шановні колеги, Комітет з питань зовнішньої політики та міжпарламентського співробітництва на своєму засіданні 24 серпня 2023 року розглянув внесений Кабінетом Міністрів України проект Закону України про зупинення дії Угоди між Кабінетом Міністрів України та Урядом Російської Федерації про реадмісію і ухвалив рішення рекомендувати Верховній Раді України прийняти цей проект за основу та в цілому з урахування пропозицій комітету до його тексту. А саме, виключивши в частині першій запропонованого законопроекту слова, цитую: "Статті 10 Угоди між Кабінетом Міністрів України та урядом Російської Федерації про реадмісію". Кінець цитати.</p>
<p>Тож, шановні колеги, прошу підтримати рішення комітету та прийняти запропонований законопроект за основу і в цілому з урахуванням пропозицій комітету.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую вам.</p>
<p>Шановні колеги, є необхідність обговорювати? Прошу записатися: два – за, два – проти, звичайно.</p>
<p>Будь ласка, Бужанський Максим Аркадійович, "Слуга народу".</p>
<p></p>
<p>14:19:04</p>
<p>БУЖАНСЬКИЙ М.А.</p>
<p>Шановні колеги, вибачте, мій виступ за змістом. Давайте проголосуємо та підтримаємо без зайвих розмов.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, слово надається народному депутату Ар'єву Володимиру Ігоровичу, фракція політичної партії "Європейська солідарність".</p>
<p></p>
<p>14:19:24</p>
<p>АР’ЄВ В.І.</p>
<p>Прошу передати слово Миколі Княжицькому.</p>
<p></p>
<p>ГОЛОВУЮЧИЙ. Княжицький, будь ласка, Микола.</p>
<p></p>
<p>14:19:34</p>
<p>КНЯЖИЦЬКИЙ М.Л.</p>
<p>Дякую. Шановні друзі, зверну увагу, що ми цю угоду не денонсуємо, а фактично призупиняємо на невизначений термін. Очевидно, це зробити потрібно і, очевидно, що "Європейська солідарність" буде за це голосувати, бо складно говорити про можливість реадмісії, коли немає насправді кордонів, коли частина наших регіонів і областей окупована включно з Автономною Республікою Крим. Про яку реадмісію ми можемо говорити? Я б цю угоду взагалі денонсував, але призупиняємо, то призупиняємо.</p>
<p>Добре, що ми робимо це в День незалежності. Погано, що до цієї незалежності ми не прийняли цілу низку інших законів, бо призупинити треба все, що пов'язує нас з країною-агресором. Не прийнято наш Закон про гуманітарну деколонізацію, де вперше дано визначення руському міру, що дозволить цю геноцидну практику засуджувати міжнародним трибуналом. Очевидно, ми сьогодні тут збирали підписи, не прийнято закони про заборону діяльності російської церкви в Україні, вона продовжує діяти. Тому ці кроки, які ми сьогодні робимо, очевидно, потрібні, але поки у нас далі буде існувати в країні "руський мір", поки у нас далі буде працювати російська церква, яка відверто бореться з українцями, яка є насправді зброєю ФСБ і російської армії, яка продовжує збурювати українське суспільство, а ви, шановні колеги, не хочете це виносити в зал і голосувати, то незалежно від того, як довго ми будемо тягнути денонсацію або призупинення дій цих угод по одному, незалежно від цього "руський мір" і російська армія і наш ворог все одно буде присутній в Україні.</p>
<p>Для перемоги треба діяти рішучо і системно. І "Європейська солідарність" вимагає негайно розглядати закони про заборону російської церкви в Україні, заборону "руського міра" і інші деколонізаційні закони.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Немирі Григорію Михайловичу, фракція політичної партії Всеукраїнське об'єднання "Батьківщина". Будь ласка.</p>
<p></p>
<p>14:21:32</p>
<p>НЕМИРЯ Г.М.</p>
<p>Дякую, пане Голово. І, на жаль, мушу констатувати, що вас ввели в оману. Вам обіцяли великий пакет, який би включав список всіх законів, які ще нас зв'язують двосторонні з Російською Федерацією, з країною-агресором, вам обіцяли теж саме, що стосується країн СНД, але нічого з цього немає зараз. Гора породила мишу.</p>
<p>Сьогодні ми будемо розглядати, крім цього Закону виходу, припинення… про реадмісію, ще два з Російською Федерацією, які стосуються співробітництва по ВІЛ/СНІД, і це все. Ще один в рамках СНД.</p>
<p>То я вчергове хочу поставити питання. Звернутися до вас і від парламенту до Кабінету Міністрів, зокрема до Міністерства закордонних справ, скільки ще місяців, років, декад має пройти, щоб парламент України потрапив в повний список вичерпний двосторонніх угод, які все ще пов'язують Україну з Російською Федерацією, країною-агресором? Скільки ще має пройти часу, щоб парламент України потрапив у вичерпний список угод в рамках СНД? Це не просто неповага, це безвідповідальність, і я розглядаю це як саботаж. Тому що що може стримувати, що може стримувати, що заважає Кабінету Міністрів нарешті подати такий список?</p>
<p>Я хочу висловити сподівання, що на першому ж засіданні парламенту, на відкритті нової сесії у вересні, ми нарешті побачимо цей список. Якщо того не буде, я думаю, треба ставити питання про відповідальність Міністерства закордонних справ і Кабінету Міністрів.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Павленко Юрій Олексійович, група "Платформа за життя і мир".</p>
<p>Шановні колеги, після цього голосуємо.</p>
<p></p>
<p>14:23:40</p>
<p>ПАВЛЕНКО Ю.О.</p>
<p>Шановний пане Голово, шановні колеги, не можу погодитися із закликами, які навіть в День незалежності звучать з трибуни Верховної Ради щодо посилення створення внутрішнього протистояння, протистояння між українськими громадянами.</p>
<p>Погоджуюся з даним проектом закону, пропоную за нього проголосувати і закликаю Кабінет Міністрів негайно підготувати всі угоди з державою-агресором, з так званою Російською Федерацією до розірвання, призупинення чи будь-якої іншої форми, яка б демонструвала і Кабінету Міністрів, що в Україні вже більше півтора року йде віна.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги… Шановні колеги, будь ласка, приготуйтеся до голосування. Я ставлю пропозицію… Будь ласка, народні депутати, зайдіть до залу врешті-решт.</p>
<p>Я ставлю пропозицію прийняти за основу і в цілому з урахуванням пропозицій комітету та з необхідними техніко-юридичними поправками проект Закону про зупинення дії Угоди між Кабінетом Міністрів України та Урядом Російської Федерації про реадмісію (реєстраційний номер проекту 0219). Прошу народних депутатів голосувати.</p>
<p></p>
<p>14:25:20</p>
<p>За-253</p>
<p>Рішення прийнято.</p>
<p>По фракціях покажіть, будь ласка.</p>
<p>Дякую, шановні колеги.</p>
<p>Шановні колеги, наступний законопроект 0220. Це проект Закону про вихід з Угоди про співробітництво держав-учасниць СНД у створенні, використанні та розвитку міждержавної мережі інформаційно-маркетингових центрів для просування товарів і послуг на національні ринки.</p>
<p>Я ставлю пропозицію розглянути це питання за скороченою процедурою. Прошу голосувати. <i>(Шум у залі) </i> Що?</p>
<p>Прошу, я ставлю розгляд за скороченою процедурою, будь ласка.</p>
<p></p>
<p>14:26:11</p>
<p>За-216</p>
<p>Рішення прийнято.</p>
<p>Шановні колеги, є необхідність обговорювати? Я запрошую заступника міністра економіки України Фоменка Ігоря Олександровича для представлення цього закону.</p>
<p></p>
<p>14:26:37</p>
<p>ФОМЕНКО І.О.</p>
<p>Доброго дня, шановний пане Голово, шановні народні депутати! З Днем незалежності України, по-перше.</p>
<p>На ваш розгляд виноситься проект Закону України про вихід з Угоди про співробітництво держав-учасниць СНД у створенні, використанні та розвитку міждержавної мережі інформаційно-маркетингових центрів для просування товарів і послуг на національні ринки. Угоду вчинено 21.05.2010 року, ратифіковано Законом України від 06.07.2011 року № 3593-VI. На сьогодні угода набрала чинності для Білорусі, Росії, Таджикистану, України. З 2014 року Україна максимально знизила свою представленість у вищих органах СНД та не підписала жодного рішення, що розглядалося в рамках органів СНД, в тому числі щодо реалізації угоди.</p>
<p>Проект закону розроблено відповідно до положення статті 24 Закону України "Про міжнародні договори України". Проектом закону пропонується вийти з угоди, враховуючи вчинення Російською Федерацією військової агресії проти України, її суверенітету, територіальної цілісності у міжнародно визнаних кордонах; причетності Республіки Білорусь до незаконного застосування сили проти України, зокрема, починаючи з 24.02.2022 року, здійснення Росією військової агресії, використовуючи територію, повітряний простір та транспортну інфраструктуру Республіки Білорусь, Резолюцію Генеральної Асамблеї Організації Об'єднаних Націй від 02.03.2022 року № ES-11/1 "Агресія проти України".</p>
<p>Проект закону розроблено з метою створення правових підстав для виходу України з угоди, що відповідає сучасному стану відносин з країнами-учасницями угоди, з метою виконання внутрішньо державних процедур, необхідних для виходу з угоди. Прошу підтримати проект угоди.</p>
<p>Дякую. Слава Україні!</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>14:28:40</p>
<p>ГОЛОВУЮЧИЙ. Героям Слава! Дякую.</p>
<p>Для співдоповіді запрошується голова Комітету з питань зовнішньої політики та міжпарламентського співробітництва Мережко Олександр Олександрович.</p>
<p></p>
<p>14:28:45</p>
<p>МЕРЕЖКО О.О.</p>
<p>Шановні колеги, Комітет з питань зовнішньої політики та міжпарламентського співробітництва на своєму засідання розглянув внесений Кабінетом Міністрів України проект Закону України про вихід Угоди про співробітництво держав-учасниць СНД у створенні, використанні та розвитку міждержавної мережі інформаційно-маркетингових центрів для просування товарів і послуг на національні ринки та рекомендував прийняти його за основу і в цілому з урахуванням техніко-юридичних правок.</p>
<p>Вихід з угоди зумовлено військовою агресією Росії проти України, її суверенітету та територіальної цілісності та причетністю Білорусі до незаконного застосування сили проти нашої держави, необхідністю забезпечення протидії нанесенню шкоди та збитків, завданих Україні внаслідок поширення негативних інформаційних впливів, в тому числі скоординоване поширення недостовірної інформації і інших інформаційних операцій з боку Російської Федерації, що в свою чергу застереже від виникнення нових загроз національним інтересам та національній безпеці.</p>
<p>Головне науково-експертне управління Апарату Верховної Ради України у своєму висновку не заперечує щодо можливості його прийняття.</p>
<p>Тож прошу підтримати рішення Комітету з питань зовнішньої політики та міжпарламентського співробітництва та прийняти цей проект закону України.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякуємо.</p>
<p>Запишіться, будь ласка, два – за, два – проти.</p>
<p>Швачко, "Слуга народу". Веніславський?</p>
<p>Будь ласка, Федоре Володимировичу.</p>
<p></p>
<p>14:30:42</p>
<p>ВЕНІСЛАВСЬКИЙ Ф.В.</p>
<p>Шановні колеги, безперечно, треба розривати всі договори, які пов'язують нас з країною, яка заперечує нашу державність. Тому голосуємо однозначно "за". І фракція політичної партії "Слуга народу" це рішення однозначно підтримає.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Саврасов Максим Віталійович.</p>
<p></p>
<p>14:31:05</p>
<p>САВРАСОВ М.В.</p>
<p>Прошу передати слово Ірині Геращенко.</p>
<p></p>
<p>ГОЛОВУЮЧИЙ. Ірина Володимирівна Геращенко.</p>
<p></p>
<p>14:31:20</p>
<p>ГЕРАЩЕНКО І.В.</p>
<p>Шановні колеги, на минулому засіданні, а зараз парламент збирається аж двічі на місяць, Голова Верховної Ради пафосно заявив, що в День незалежності Верховна Рада України денонсує всі угоди з країною-агресором, з її сателітами, такими як Білорусь, і з СНД. Ми почули цю обіцянку другої людини в країні, так, Голови Верховної Ради України. І що ми бачимо сьогодні? Тільки зранку профільний Комітет з питань міжнародної політики зібрався і на колінах голосував ось це рішення, тому що тільки принесли ці три денонсації, донесли від уряду. Уряд взагалі не виконує своєї роботи.</p>
<p>Я наголошую, що уряд і досі не розробив підзаконні акти щодо виплат курсантам, строковикам, інструкторам, пораненим, немає на це в уряду часу. В уряду немає часу повернутись до "години запитань до Уряду". А в нашої президії немає часу зачитати запити народних депутатів України.</p>
<p>"Європейська солідарність" наполягає на тому, щоб сьогодні були озвучені запити, бо серед них є запити щодо наших загиблих. Я хочу нагадати, що 2,5 тисячі депутатів нашої фракції і партійців різних рівнів воюють на фронті, є загиблі і поранені. І серед запитів є, наприклад, запит по Глібу Бабичу, ми просимо так само встановити соціальну справедливість щодо наших героїв. Ми вимагаємо від уряду надати на денонсацію всі пів тисячі цих ратифікацій, які були складені з Російською Федерацією, з Білоруссю, з країнами СНД, і почати виконувати свою роботу.</p>
<p>А день сьогодні має закінчитись, парламентський, озвучуванням запитів. Ми звертаємося до пана Корнієнка, до пані Кондратюк і до пана Стефанчука, виконайте вашу роботу. Ви тут не керуєте нами, а маєте виконувати ваші обов'язки, а це зачитувати запити. Як людина, яка…</p>
<p></p>
<p>ГОЛОВУЮЧИЙ. Переходимо до голосування. Ставлю на голосування пропозицію прийняти за основу і в цілому з необхідними техніко-юридичними поправками проект Закону з реєстраційним номером 0220 про вихід з Угоди про співробітництво держав-учасниць СНД у створенні, використанні та розвитку міждержавної мережі інформаційно-маркетингових центрів для просування товарів та послуг на національні ринки. Прошу голосувати.</p>
<p></p>
<p>14:34:10</p>
<p>За-249</p>
<p>Рішення прийнято.</p>
<p>По фракціях.</p>
<p>Наступне питання порядку денного реєстраційний номер 0221: проект Закону про припинення дії Угоди між Кабінетом Міністрів України та урядом Російської Федерації про співробітництво в галузі попередження розповсюдження хвороби, що спричиняється вірусом імунодефіциту людини (ВІЛ-інфекції). Без обговорення? Добре.</p>
<p>На вимогу фракції "Європейська солідарність" ми проводимо обговорення. Будь ласка, ставлю пропозицію розглянути це питання за скороченою процедурою.</p>
<p></p>
<p>14:35:02</p>
<p>За-209</p>
<p>Рішення прийнято.</p>
<p>Будь ласка, для доповіді запрошується заступник міністра охорони здоров'я України Слободніченко Марина Костянтинівна. Будь ласка.</p>
<p></p>
<p>14:35:22</p>
<p>СЛОБОДНІЧЕНКО М.К.</p>
<p>Шановний пане Голово, шановні народні депутати, дозвольте в першу чергу привітати вас з сьогоднішнім святом – з Днем незалежності нашої країни. Сьогодні рівно 32 роки, як Україна обрала шлях вільної держави, і 10 років, як за цей шлях ми платимо життям і кров'ю.</p>
<p>Щодня ми втрачаємо наших воїнів, цивільних, дітей. Українці щодня втрачають здоров'я та життя за свій вибір бути незалежними і за свій вибір йти в Євросоюз і бути європейцями. За це ми платимо своїм життям, життям близьких і рідних. І коли ми платимо таку ціну, ми не можемо дозволити собі, щоб угоди, які були укладені з країною-агресором, країнами, які є дружніми до країни-агресора, залишалися чинними між нашою державою.</p>
<p>Тому я прошу розглянути та підтримати проект Закону України про припинення дії Угоди між Кабінетом Міністрів України та Урядом Російської Федерації про співробітництво в галузі попередження розповсюдження хвороби, що спричиняється вірусом імунодефіциту людини (ВІЛ-інфекції). Ця угода була укладена ще в 2003 році, і час припинити її вже точно настав.</p>
<p>Такі угоди, Міністерство охорони здоров'я і уряд ініціювали вже вісім угод про припинення. Тому цей процес триває. І якщо, з вашого дозволу, буде сьогодні анонсовано ще дві угоди про припинення, я би просила їх підтримати.</p>
<p>Дякую. На цьому все.</p>
<p></p>
<p>ГОЛОВУЮЧИЙ. Дякуємо.</p>
<p>До співдоповіді запрошується голова Комітету з питань зовнішньої політики та міжпарламентського співробітництва Олександр Олександрович Мережко. Будь ласка.</p>
<p></p>
<p>14:37:05</p>
<p>МЕРЕЖКО О.О.</p>
<p>Шановні друзі, Комітет з питань зовнішньої політики та міжпарламентського співробітництва на своєму засіданні розглянув внесений Кабінетом Міністрів України проект Закону України про припинення дії Угоди між Кабінетом Міністрів України та Урядом Російської Федерації про співробітництво в галузі попередження розповсюдження хвороби, що спричиняється вірусом імунодефіциту людини (ВІЛ-інфекції) та рекомендував прийняти його за основу і в цілому з урахуванням техніко-юридичних правок. Припинення дії угоди сприятиме посиленню комплексу заходів для захисту національних інтересів, незалежності, суверенітету та територіальної цілісності України.</p>
<p>В пояснювальній записці до проекту закону за підписом міністра охорони здоров'я України зазначається, що реалізація закону не потребує фінансування з державного та\або місцевих бюджетів.</p>
<p>Головне науково-експертне управління Апарату Верховної Ради України у своєму висновку в цілому не заперечує щодо можливості прийняття законопроекту. Тож прошу підтримати рішення Комітету з питань зовнішньої політики та міжпарламентського співробітництва та прийняти зазначений проект закону за основу та в цілому з урахуванням техніко-юридичних правок.</p>
<p>Дякую.</p>
<p></p>
<p>ГОЛОВУЮЧИЙ. Запишіться, будь ласка: два – за, два – проти.</p>
<p>Саврасов Максим Віталійович, "Європейська солідарність".</p>
<p></p>
<p>14:38:42</p>
<p>САВРАСОВ М.В.</p>
<p>Прошу передати слово Іванні Орестівні Климпуш-Цинцадзе.</p>
<p></p>
<p>ГОЛОВУЮЧИЙ. Іванна Орестівна Климпуш-Цинцадзе.</p>
<p></p>
<p>14:39:00</p>
<p>КЛИМПУШ-ЦИНЦАДЗЕ І.О.</p>
<p>Шановні колеги, дійсно в цій залі вже неодноразово звучали заклики отримати від уряду повний пакет документів для денонсації всієї договірно-правової бази з Російською Федерацією. Ми бачимо, як уряд виконує вимоги не тільки депутатів парламенту, а й Голови Верховної Ради України, і піпеткою накрапає нам по одній угоді.</p>
<p>Очевидно, що ми будемо підтримувати цю денонсацію для того, щоби ту павутину псевдоугод, які точно ніяким чином не захищають наших громадян, розірвати остаточно з країною, яка нищить наш народ, яка нищить нашу державу. Але точно ми як Верховна Рада України могли і мали сьогодні зробити все, щоби саме сьогодні 24 серпня розглянути законопроекти, які би нарешті припинили діяльність інструменту російської ФСБ, спрута Російської Федерації на теренах України, а саме – московської церкви.</p>
<p>І мені дуже боляче, що, на жаль, монобільшість, яка могла би докластися до того, щоби винести ці питання на порядок денний, не підтримала всіх пропозицій ані "Європейської солідарності", ані "Голосу".</p>
<p>Колеги, на нас лежить відповідальність, щоб захистити незалежність і щоб не дати цей біль, цю кров і ці страждання не перенести їх на наших дітей. Тому мусимо робити все для того, щоб і в цій залі відмежуватися від орди і зупинити її всіма можливими для нас засобами.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, "Слуга народу", Гринчук Оксана.</p>
<p></p>
<p>14:40:55</p>
<p>ГРИНЧУК О.А.</p>
<p>Прошу передати слово Сергію Штепі.</p>
<p></p>
<p>ГОЛОВУЮЧИЙ. Будь ласка.</p>
<p></p>
<p>14:41:03</p>
<p>ШТЕПА С.С.</p>
<p>Я думаю, що прийшов час нарешті розірвати цю угоду. Прошу підтримати і проголосувати.</p>
<p>Дякую.</p>
<p></p>
<p>ГОЛОВУЮЧИЙ. Дякуємо.</p>
<p>Шуфрич Нестор Іванович, "Платформа за життя і мир".</p>
<p></p>
<p>14:41:15</p>
<p>ШУФРИЧ Н.І.</p>
<p>Дякую, шановний пане головуючий. Ще раз вітаю всіх нас із святом незалежності. Бажаємо один одному перемоги України і миру в наших домах. Питання абсолютно зрозуміле. Будемо голосувати.</p>
<p>Дякую.</p>
<p></p>
<p>ГОЛОВУЮЧИЙ. Переходимо до голосування. Ставлю на голосування пропозицію прийняти за основу і в цілому з необхідними техніко-юридичними поправками проект Закону за реєстраційним номером 0221, про припинення дії Угоди між Кабінетом Міністрів України та Урядом Російської Федерації про співробітництво в галузі попередження розповсюдження хвороби, що спричиняється вірусом імунодефіциту людини (ВІЛ-інфекції). Прошу голосувати.</p>
<p></p>
<p>14:42:12</p>
<p>За-246</p>
<p>Рішення прийнято.</p>
<p>По фракціях.</p>
<p>Наступне питання порядку денного: проект Постанови з реєстраційним номером 9347, про Звіт Тимчасової слідчої комісії Верховної Ради України з питань розслідування фактів корупції на державних підприємствах, в установах та організаціях Національної академії аграрних наук України про виконану роботу за шість місяців її діяльності.</p>
<p>Пропоную розглянути це питання за скороченою процедурою.</p>
<p></p>
<p>14:42:49</p>
<p>За-178</p>
<p>Рішення прийнято.</p>
<p>Прохання записатися: два – за, два – проти.</p>
<p>Я запрошую для представлення народного депутата Гунька Анатолія Григоровича. У зв'язку з відсутністю доповідача прошу записатися: два – за, два – проти на обговорення. Де він ми всі знаємо, на жаль. Дай бог, нікому туди не потрапляти з тих причин, що він потрапив.</p>
<p>Будь ласка, Саврасов Максим Віталійович.</p>
<p>Олексій Гончаренко? Будь ласка. Гончаренко Олексій Олексійович.</p>
<p></p>
<p>14:43:38</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Шановні друзі, от я для тих, хто вночі може нас побачити, бо в інший час не показують, бо ми прирівняні до фільмів жахів та дорослих, в принципі, цього разу це відповідає. Ми зараз розглядаємо звіт тимчасової слідчої комісії, яку очолює пан Гунько, "Слуга народу", який зараз в СІЗО. Значить, він так наколядував під час роботи тимчасової слідчої комісії, що зараз вже слідчі дії відбуваються щодо нього. Ви знаєте, мені здається, скоро нам вже доведеться створювати тимчасову слідчу комісію по вивченню діяльності тимчасових слідчих комісій. Взагалі, друзі, це перетворилося все на тимчасове слідче заробітчанство. І ще одним свідченням цього стали просто шедевральні слова, які ми вчора почули від голосу, дуже схожого на гіганта демократії закарпатської, на нашу зірку – Миколу Тищенка. Я сподіваюсь, пан Микола тут візьме репліку і зараз пояснить, бо є ще одна тимчасова слідча комісія по боротьбі з кол-центрами.</p>
<p>Так-от пан Микола чи голос дуже схожий на нього, чи як він каже, нейромережа, може це нейромережа, вона говорить, що хочу 50, хочу ресторан в Празі, куди вкласти, але саме головне, щоб була константа, от щоб константа була. Я розумію, що раніше була константа 10, 15, 20, зараз з константою є проблеми, і кожен шукає, я дивлюсь, з нашої більшості, константу де може. Гунько шукав константу в аграрній академії, Тищенко шукає константу, він і в лісах шукав, щось знайшов чи не знайшов, тепер він шукає константу на кол-центрах.</p>
<p>Друзі, ну скільки це буде тривати? Ну це просто знущання.</p>
<p></p>
<p>ГОЛОВУЮЧИЙ. Дякую.</p>
<p>Чи буде хтось репліку? Немає, да? Штучному інтелекту не будемо давати репліку.</p>
<p>Будь ласка, хто далі? Хоменко, "Слуга народу". Олена Хоменко.</p>
<p>Не передаєте нікому? Добре.</p>
<p>"Платформа…", Папієв.</p>
<p></p>
<p>14:46:24</p>
<p>ПАПІЄВ М.М.</p>
<p>Дякую. Шановні колеги, я дуже просив би всіх бути присутніми в залі, тому що у мене буде одна пропозиція, яку треба буде проголосувати.</p>
<p>Справа в тому, що ця комісія на сьогодні діями голови комісії дискредитована. Я не можу як народний депутат України і далі перебувати в цій комісії, тим більше, що легітимність її рішення буде під сумнівом у суспільства. Тому відповідно до Закону України про тимчасові слідчі і тимчасові спеціальні комісії, це пункт 2 частини другої статті 22, який передбачає, що під час звіту комісії Верховна Рада України може прийняти три рішення, одне з них – припинити повноваження комісії.</p>
<p>Тому я вношу пропозицію припинити повноваження цієї тимчасової слідчої комісії у зв'язку із дискредитацією цієї комісії головою Гуньком. І я прошу проголосувати і закрити це питання.</p>
<p>Дякую.</p>
<p></p>
<p>ГОЛОВУЮЧИЙ. Сергій Віталійович Кальченко, можна ваш коментар? Ми маємо зараз дві пропозиції поставити в порядку надходження, чи як?</p>
<p></p>
<p>14:47:43</p>
<p>КАЛЬЧЕНКО С.В.</p>
<p>Да ні, є проект постанови стосовно звіту. І хоча комісія утворювалася на рік, але якщо зараз парламент не прийме цю постанову про звіт, то її діяльність вже є припиненою.</p>
<p></p>
<p>14:48:44</p>
<p>ГОЛОВУЮЧИЙ. Добре.</p>
<p>Тоді ставлю на голосування пропозицію прийняти в цілому з необхідними техніко-юридичними поправками проект Постанови про звіт цієї комісії, Тимчасової слідчої комісії Верховної Ради з питань розслідування фактів корупції на державних підприємствах, в установах та організаціях Національної академії аграрних наук України про виконану роботу за шість місяців її діяльності (реєстраційний номер 9347). Прошу голосувати.</p>
<p></p>
<p>14:48:33</p>
<p>За-14</p>
<p>Рішення не прийнято. Звіт відхилено.</p>
<p>Шановні колеги, по фракціях.</p>
<p>Розгляд питань порядку денного на сьогодні завершено. Дякую всім за результативну роботу. Оголошую перерву в нашому пленарному засіданні. Про час і місце його продовження буде повідомлено завчасно. Нагадую на необхідності непоширення інформації щодо його початку.</p>
<p>В єдності наша сила. Разом переможемо. Зі світом. Слава Україні!</p>
<p></p>

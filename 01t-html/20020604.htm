Стенограма пленарного засідання
04 червня 2002
<pre><b>                        ЗАСІДАННЯ ДВАДЦЯТЕ

               Сесійний зал Верховної Ради України.
                  4 червня 2002 року. 10 година.

</b><i>     Веде засідання Голова Верховної Ради України ЛИТВИН В.М.
</i>
     ГОЛОВА. Доброго ранку, шановні народні депутати, запрошені та гості  Верховної  Ради!  Прошу народних депутатів підготуватися до реєстрації.

     Прошу ввімкнути систему "Рада". Прошу зареєструватися.

     Зареєструвалися 415 народних депутатів.

     Прошу дати інформацію про реєстрацію по фракціях.

     Дякую.

     Шановні народні депутати!  Сьогодні день народження  народних депутатів  України  Гармаш  Галини  Федорівни та Семенюк Валентини Петрівни.  Давайте разом із Генеральним секретарем ООН  привітаємо їх, побажаємо добра, успіхів, усього найкращого (Оплески).

     Дякую, прошу сідати.

     Шановні народні депутати України!  Сьогодні в нашій державі з першим офіційним візитом перебуває Генеральний секретар  ООН  Кофі Аннан (Оплески).  Ми вдячні Генеральному секретареві ООН за те, що він  знайшов  можливість  відвідати  найвищий  законодавчий  орган України.

     Вельмишановний пане Генеральний секретар! Від імені Верховної Ради України щиро вітаю Вас з нагоди вашого  офіційного  візиту  в Україну.  Цій  давно  очікуваній  події  в  нашій  державі надають особливої ваги.  Ваш візит сприймаємо як свідчення уваги до внеску України  - держави - співзасновниці ООН - у діяльність всесвітньої організації  та  як   вияв   підтримки   процесів   демократичного перетворення в нашій країні.  Для України це також важлива нагода,
щоб засвідчити високу  оцінку  Ваших  активних  зусиль  на  посаді Генерального  секретаря,  справедливо  відзначених у минулому році Нобелівською премією миру.

     Впевнений, що висловлю спільну думку всіх присутніх  народних депутатів  України  та  гостей Верховної Ради України,  що Україна підтримає головні пріоритети діяльності ООН і насамперед - у сфері підтримання міжнародного миру і безпеки, дотримання прав людини та забезпечення глобального економічного і соціального розвитку.

     Як одна із держав - засновниць ООН  Україна  протягом  усього періоду  членства  в  організації  робила  свій посильний внесок у забезпечення її ефективної діяльності.  Одним  із  свідчень  цього була  активна діяльність нашої країни в Раді Безпеки ООН,  зокрема протягом її членства в цьому органі у 2000- 2001 роках.

     Хотів би запевнити вас, що Україна і надалі прагнутиме робити свій внесок на різних напрямах діяльності організації,  зокрема як член Економічної і соціальної ради, Комісії з прав людини та інших органів організації.

     Запрошую вас,  вельмишановний  пане Генеральний секретар,  до виступу (Оплески).

     КОФІ АННАН,  Генеральний  секретар   Організації   Об'єднаних Націй. Пане спікер! Вельмишановні пані і панове! Я дуже вдячний за таке тепле привітання,  за надання  мені  привілею  звернутись  до Верховної Ради.  Мені вельми приємно відвідати Україну в цей час і на власні очі побачити,  як Ваша держава трансформується і починає відігравати належну їй роль у мирній і об'єднаній Європі.

     Від закінчення  Другої  світової війни країни Європи прагнули позбутися притаманного минулому руйнівного націоналізму з тим, щоб увійти  в  майбутнє  відповідального  урядування,  поваги  до прав людини,  гармонії відносин на континенті. Рішучою новацією в цьому пошуку  стала  інтеграція  окремих країн в єдиний простір спільних цінностей та економічних можливостей. Під цим знаменом, незважаючи на невдачі та недосконалість,  Європа досягла значного розквіту та стабільності. Що не менш важливо, вона продемонструвала, як навіть після  найбільш  руйнівної  війни в історії людства колишні вороги можуть разом працювати заради миру.

     Однак, протягом  більш  ніж   півстоліття   видатний   проект європейської  співпраці  охоплював  тільки  частину  континенту  -
неначе  оркестр,   який   був   змушений   грати   лише   духовими інструментами без струнних. Від закінчення холодної війни ситуація змінилася.  Від Атлантики до Уралу,  від Балтійського  до  Чорного моря   кордони  Європи  відкрилися  як  у  буквальному,  так  і  в метафоричному сенсі.  Люди,  яких стримувала командна економіка та політичні  кайдани,  зажадали змін і перемогли у відновленні своєї свободи.

     Україна стала  складовою  цього  процесу   визволення.   Вона зробила  свідомий  крок,  відмовившись  від  використання  ядерної зброї. Вона реформує свою економіку, напружено працює над тим, щоб подолати  монополію  держави  та  встановити правила і регулятивні норми,  які привертатимуть інвестиції і  дадуть  змогу  громадянам виявити  творчу  енергію  через  заохочення  приватної ініціативи.
Україна  також  працює  над  змінами  у  функціонуванні  державних інститутів  з  тим,  щоб державне управління представляло народ та було йому підзвітним.  Ви, парламентарії, є ключовим проявом цього перехідного   періоду   і   одночасно  належите  до  найповажніших наглядачів за цим процесом.

     Зрозуміло, що процес європейської  інтеграції  забере  багато часу,  ймовірно,  на  цьому  шляху  будуть перешкоди.  Ми вже мали можливість пересвідчитися,  яким складним та болючим може бути цей процес.   Існують   труднощі   економічного  характеру,  соціальна напруженість,  неочікувані політичні наслідки і часто  -  відчуття глибокої   внутрішньої   дезорієнтації   внаслідок   змін   як   у національній,  так і в індивідуальній  свідомості.  На  тлі  цього процесу,  який невблаганно рухається вперед,  життєво необхідним є те, щоб Європа залишалася відданою своїм стрижневим цінностям.

     Однією з таких цінностей є демократія.  Принципи демократії є загальновизнаними  в  цілому  світі.  Право  кожного  народу брати участь в управлінні своєю  державою  через  участь  у  вільних  та регулярних   виборах,   що   зафіксоване  в  статті  21  Загальної декларації прав людини,  не  вирізняє  будь-яку  культуру  з-поміж інших.  Усі  люди цінують свою свободу вибору,  а також відчувають потребу мати вплив на рішення,  що позначаються на їхньому  житті.
Зростає  розуміння  того,  що  правильно  реалізована  демократія,
належним чином втілена в життя, є найкращою гарантією забезпечення практики  вільної  дискусії,  за  якої  різні  групи  та  особи  в суспільстві можуть вчитися один  в  одного  та  досягати  згоди  у вирішенні  спільних  проблем.  Більше  того,  факти  свідчать,  що держави з демократичним  управлінням  рідко  коли  воюють  одна  з одною.  Демократичне  державне  управління також здатне відвернути громадянські війни через  застосування  мирних  засобів  подолання внутрішньої незгоди.

     Сьогодні одним  з  найбільших  викликів  людству  є потреба у поширенні у світі не тільки принципів,  а й  практики  демократії.
Країни,  в  яких  демократія  та  верховенство  закону  вже  міцно вкорінилися,  потребують зусиль задля збереження цього досягнення.
Їм  потрібно  спільно  працювати,  щоб  допомогти тим країнам,  де демократія є молодою або  лише  народжується,  з  тим,  щоб  мирна передача   влади  стала  нормою,  щоб  демократію  неможливо  було підірвати підступними методами,  через поступове утвердження таких зловживань,  як  сфальсифіковані  вибори або управління більшістю,
яка мало переймається турботами меншості. А в таких випадках, як в Україні,  де перехід до демократії та поступ до ринкової економіки відбуваються одночасно,  ми повинні усвідомлювати небезпеку втрати демократією  підтримки  населення  через соціальну вартість такого переходу. Це не є підставою для уповільнення перебігу реформ, це -
підстава   з   більшою   чутливістю  ставитися  до  їх  соціальних наслідків.

     Другою ключовою цінністю,  що лежить в  основі  європейського досвіду,  є  плюралізм.  Розмаїття  -  культур,  віросповідання та поглядів - є однією з найбільших переваг людства.  В усьому  світі все  більше  і  більше  різних  народів живуть поряд один з одним.
Замість того,  щоб боятися так званого іншого, особи і суспільства можуть  збагачуватися  новими  контактами та відносинами.  Великий успіх Європи значною мірою може бути зарахований до  внеску  нових та різноманітних громад мігрантів з усіх куточків планети.  Навіть на індивідуальному  рівні,  визнаємо  ми  це  чи  ні,  ми  самі  є продуктом багатьох традицій та впливів,  і наша індивідуальність є далеко не статичною.

     Суспільства, які приймають плюралізм  та  розмаїття,  зробили найбільш  рішучі  кроки  назустріч  стабільності  та  процвітанню.
Конституція,  яка втілює принцип рівності,  закони,  що гарантують можливості для всіх,  дії,  які допомагають усім групам відчувати,
що вони належать до суспільства і що суспільство  належить  їм,  -
такі кроки є суттю демократичного плюралізму.  На противагу цьому,
суспільства,  що будують стіни між людьми,  відмежовуючи людей від різних  сфер  знань  та  ідей,  які позбавляють громадянських прав меншини чи в будь-який  спосіб  обмежують  права  інших  категорій людей,  в  кінцевому  підсумку  позбавляють  себе  переваг багатої скарбниці людства.

     Плюралізм є  обличчям  нової  Європи.  В  епоху   відкритості кордонів  та  інформаційних потоків питання полягає не в тому,  чи мають бути  суспільства  плюралістичними,  а  швидше  в  тому,  як найкраще  вони  можуть  організувати співіснування багатьох різних груп з конкуруючими поглядами та інтересами.

     У цій роботі парламентарії мають відігравати ключову роль. Як представники  народу,  ви  уособлюєте  його устремління до доброго врядування,  до прозорого  ефективного  державного  управління  та відданості  демократичним ідеалам.  Ви самі як багатоманітна група можете дати приклад мирного діалогу і представити у ваших  дебатах усі голоси суспільства,  а не лише тієї його частини,  що наділена владою.

     Ви також маєте відігравати роль  на  міжнародній  арені.  Все частіше  виклики та загрози сьогодення - від погіршення довкілля і поширення  хвороб   до   нелегальної   торгівлі   наркотиками   та розповсюдження  зброї  -  перетинають  межі національних кордонів.
Таким  чином,  ви  є  не  лише  важливою  ланкою  між  місцевим  і національним виміром, але й мостом між локальним та глобальним.

     Ви маєте  можливість підвищувати обізнаність ваших виборців з міжнародними вимірами сучасних проблем і,  я сподіваюся, з тим, що робить  Організація  Об'єднаних Націй для розв'язання цих проблем.
Таким же чином ви можете доводити стурбованість ваших виборців  до широкої  світової  аудиторії.  Ви  також відіграєте ключову роль у ратифікації міжнародних договорів та в  забезпеченні  фінансування міжнародних ініціатив.

     Сьогодні я  хотів  би висловити вам та через вас українському народові вдячність світової спільноти за внесок України в операції з  підтримання  миру.  Без  вашого  рішення  військові контингенти неможливо було б розгорнути.  Ми щиро вдячні за вашу підтримку  та за  внесок  України  в цю важливу сферу.  Дозвольте мені висловити надію,  що депутати Верховної Ради продовжать підтримувати активну участь України в миротворчій діяльності.

     Внесок України  у  справу  підтримання  міжнародного  миру та безпеки не обмежується миротворчістю.  Міністр  закордонних  справ України  Анатолій  Зленко  є "оонівцем" зі стажем - майже 20 років працював у системі ООН.  Декілька років  тому  представника  вашої країни  було  обрано Головою Генеральної Асамблеї,  і мені приємно знову бачити серед депутатів Верховної Ради Його  Високоповажність Геннадія   Удовенка  (Оплески).  Лише  минулого  року  завершилося непостійне членство України в Раді Безпеки ООН.  І ваш професійний та працелюбний Постійний представник Валерій Кучинський,  який так вміло представляв Україну в Раді Безпеки,  зараз також знаходиться з  нами.  Лише декілька тижнів тому Україну було обрано до Комісії ООН з прав людини.  Ваша країна також стала членом  Економічної  і соціальної  ради  ООН  на трирічний період,  що розпочався в січні 2002 року.

     Під час мого візиту до вашої прекрасної  столиці  -  Києва  я поклав  вінки до Могили Невідомого Солдата та Меморіалу в Бабиному Яру.  Зробивши це,  я повною мірою оцінив величезні  жертви,  яких Україна  зазнала  під час Другої світової війни.  Це пояснює також те,  чому Україна надає  такої  великої  ваги  справі  підтримання міжнародного миру та безпеки.

     Верховна Рада  є  місцем,  де  приймаються  найважливіші  для країни та для всього світу  рішення.  Я  впевнений,  що  ви  мудро використаєте ваші унікальні законодавчі повноваження як вдома, так і за  кордоном.  Я  також  впевнений,  що  Україна  як  держава  -
співзасновниця  Організації  Об'єднаних  Націй  буде  робити  свій внесок у цю  справу  в  той  час,  як  поглиблюватимуться  процеси національних  перетворень,  як  Європа крокуватиме до встановлення демократії та плюралізму на всьому континенті,  а світ,  керуючись здоровим  глуздом,  намагатиметься відповідати на нагальні виклики нашого часу.

     Щиро вам дякую (Оплески).

     ГОЛОВА. Щиро дякуємо панові Генеральному секретареві ООН.

     Шановний пане Генеральний секретар!  Верховна Рада бажає  вам подальших  успіхів  у  вашій відповідальній,  благородній справі -
бути на чолі Організації Об'єднаних Націй (Оплески).

     Шановні народні депутати!  Прошу продовжувати роботу. Зараз я маю   супроводжувати  Генерального  секретаря.  Засідання  вестиме Васильєв Геннадій Андрійович.

     -----------

     Веде засідання Перший заступник Голови Верховної Ради

     України ВАСИЛЬЄВ Г.А.

     ГОЛОВУЮЧИЙ. Шановні народні депутати! Згідно зі статтею 2.5.2 Регламенту  Верховної Ради України у вівторок у нас відводиться до 45 хвилин для оголошення запитів, заяв та повідомлень.

     Прошу визначитися,  кого уповноважать фракції  для  виступів.
Подайте свої пропозиції до президії.

     З процедури слово надається Матвєєву.

     МАТВЄЄВ В.Г.,   народний   депутат  України  (багатомандатний загальнодержавний виборчий округ, КПУ). Дякую. Фракція комуністів.
Шановні  колеги  і  пане головуючий!  Де порядок денний засідання,
який повинен бути  розданий  народним  депутатам  на  сьогоднішній пленарний день? Це перше.

     Друге. Ми  з вами прийняли,  як ви пам'ятаєте,  постанову про висвітлення роботи першої сесії Верховної Ради цього скликання, де чітко   записано,   що   має  бути  організована,  зокрема,  пряма радіотрансляція пленарних засідань.  Вносив проект цієї постанови,
якщо я не помиляюся,  пан Зінченко.  І контроль за організацією її виконання покладено на Голову Верховної Ради.

     Дайте, будь  ласка,   відповідь,   як   зараз   організується виконання  цієї  постанови і чи здійснюється пряма радіотрансляція наших пленарних засідань?

     Дякую.

     ГОЛОВУЮЧИЙ. Хто ще просить слова з процедури? Слово надається Філенку Володимиру Пилиповичу. Будь ласка.

     ФІЛЕНКО В.П.,   народний   депутат  України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Шановні колеги!  Я з вашого дозволу так само висловлюю стурбованість черговим порушенням Регламенту - не розданий порядок денний. Я сподіваюся, що ми отримаємо відповідь на це питання.

     З вашого  дозволу,  оскільки  я  вже  піднявся на трибуну,  я оголошу звернення фракції "Наша Україна" у Верховній Раді.

     "Фракція "Наша Україна" у Верховній Раді України неодноразово висловлювала свою стурбованість із приводу призначення керівництва Верховної Ради України.  Ми вважали і вважаємо, що провладні сили,
які  фактично  зазнали  нищівної  поразки  на  виборах,  не  мають морального права обіймати керівні посади у Верховній Раді України.
Це   неповага  до  наших  виборців,  до  народного  волевиявлення,
універсальних демократичних  норм.  Тому  ми  не  визнавали  і  не визнаємо перебування маргінальних за всіма ознаками політичних сил на керівних посадах у єдиному законодавчому органі України.

     Представники адміністративнобюрократичних  сил  у   Верховній Раді  України,  захмелілі  від  обрання  президії  Верховної  Ради України шляхом  шантажу,  погроз  та  підкупу,  тепер  намагаються здійснити  нову брутальну акцію в парламентських стінах - захопити за тією ж методикою керівництво  парламентських  комітетів.  Знову планується  знехтувати  результатами  вибору  Українського народу,
розібгати демократичні цінності.

     Фракція "Наша Україна" в черговий раз заявляє про те, що вона сприйме  тільки  комплексний підхід до реформування системи влади,
поглиблення  економічних  та  соціальних  перетворень.  Виступаючи категорично проти того,  щоб в основі всіх парламентських процесів лежав розподіл "портфелів", ми розглядаємо кадрове питання лише як інструмент   при   реформуванні   політичної   системи,   а  також економічної та соціальної сфер.

     Це можливо здійснити лише через підписання фракціями Договору про  спільні  дії  як програми діяльності Верховної Ради України з подальшим виходом на укладення тристоронньої Угоди  між  Верховною Радою України, Президентом України та Кабінетом Міністрів України.
Тільки в такий спосіб можна досягти стабілізації і в парламенті, і в суспільстві.

     Ми звертаємося  до  всіх  політичних  сил  у  Верховній  Раді України з пропозицією на зустрічі голів  фракцій  утворити  робочу групу   щодо  підготовки  положень  Договору  про  спільні  дії  у Верховній Раді України до підписання.

     Неприйняття наших  пропозицій  з  боку   сил,   що   захопили парламент, ми сприйматимемо як зневагу до більш як шести мільйонів виборців,  які нас підтримали. Тому будемо здійснювати все, що від нас   залежить,   для  створення  повноцінного  балансу  влади  та забезпечення  реалізації  наших  програмних   положень,   в   яких закладено   дієві  механізми  реформування  економіки,  політичної системи, соціального забезпечення тощо.

     Переконані, що наша позиція дістане  підтримку  демократичних сил українського суспільства".

     Дякую за увагу.

     ГОЛОВУЮЧИЙ. Дякую,  Володимире  Пилиповичу.  Слово  надається Морозу Олександру Олександровичу. Будь ласка.

     МОРОЗ О.О.,   народний   депутат   України   (багатомандатний загальнодержавний  виборчий округ,  СПУ).  Шановні депутати!  Мені доручено оголосити заяву фракції Соціалістичної партії  України  у Верховній   Раді   про   ситуацію   довкола   обрання  керівництва парламенту. І вона теж починається словами, що фракція соціалістів неодноразово висловлювалася з приводу організації роботи Верховної Ради нового скликання, у тому числі відносно обрання керівників її структур.

     Ми і далі вважаємо,  що методи просування на керівні посади в парламенті під час голосування за Голову Верховної  Ради  та  його заступників  не  мають нічого спільного ні з волею виборців,  ні з принципами демократії і парламентаризму.

     Пропозиції так званої ініціативної групи щодо розподілу посад керівників  комітетів,  які  ви  одержали  і згідно з якими більша частина їх відійде фракції  "Єдина  Україна",  нагадують  методику відомого персонажа Попандопуло при поділі награбованого.

     Наша думка   така:   або   ці   посади   розподіляються   між представниками фракцій  "Наша  Україна",  комуністів,  Блоку  Юлії Тимошенко  та  соціалістів,  і тоді в парламенті забезпечиться хоч приблизний  баланс   політичних   сил,   або   керівництво   всіма структурами здійснюється тими, хто не знає інших аргументів, окрім злочинного адмінресурсу.  В такому варіанті вся повнота політичної відповідальності  за ефективність законодавчої роботи покладається на тих, хто узурпував владу в обох її найважливіших гілках.

     Депутати-соціалісти уважно   ознайомилися   з    пропозиціями фракції  "Наша Україна",  які висловив щойно Володимир Філенко,  і поділяють її погляди на зміст  і  напрями  роботи  парламенту,  на вторинність    процесу    поділу    портфелів    перед   назрілими перетвореннями в політичній  системі  і  готові  укласти  з  цього приводу відповідний міжфракційних договір.

     Доцільним, на наш погляд, є і підписання запропонованої угоди між Президентом,  парламентом та урядом про вдосконалення  системи влади.  Це  на  період до внесення змін до Конституції дозволило б приступити   до   подолання   політичної   кризи    та    частково нейтралізувати наслідки узурпації влади, які в сукупності призвели до конфлікту між інтересами переважної  більшості  суспільства  та кланово-олігархічним  режимом.  Вважаємо,  що  така угода має сенс тоді,  коли в ній буде відображена  воля  трьох  сторін  до  зміни системи  влади,  при  якій  забезпечуватиметься  формування  уряду Верховною Радою,  контроль парламенту  над  силовими  відомствами,
передбачатиметься   посилення   ролі   регіонів,   виборність   їх керівників,   пропорційна   система   виборів   до   всіх   рівнів представницьких органів.

     Така угода   сприяла   б   запобіганню   політичної  кризи  і недопущенню її в  майбутньому  через  функціонування  законів  про спеціальні   слідчі   комісії,   процедуру   імпічменту   та  інші передбачені Конституцією механізми.

     Зрозуміло, що  угода  мала  б  включати   зобов'язання   щодо прийняття  відповідних  законів  на  цій  сесії і внесення змін до Конституції на  сесії  наступній.  Така  угода  є  однією  з  форм суспільного договору. Несприйняття її інститутами влади означало б ігнорування волі виборців,  зафіксованої 31 березня. В такому разі соціалісти  залишають  за  собою право разом з іншими опозиційними силами вдатися до інших конституційних  методів  залучення  всього громадянства до захисту своїх прав і свобод. Проведення ефективних реформ, поліпшення добробуту людей, захист демократії, прав людини внаслідок   зміни   системи   влади   -  такою  залишається  лінія соціалістів у парламенті.

     Дякую.

     Веде засідання Голова Верховної Ради України

     ЛИТВИН В.М.

     ГОЛОВА. Петре Миколайовичу,  будь ласка, просимо вас до слова для виголошення заяви від фракції комуністів.

     СИМОНЕНКО П.М.,  народний  депутат  України (багато-мандатний загальнодержавний виборчий округ,  КПУ).  Шановні колеги!  Фракція комуністів  ще раз хотіла б висловити нашу точку зору відносно тих подій, які відбулися у Верховній Раді.

     Після двотижневої  спікеріади  правлячому   режиму   все-таки вдалося  28  травня  цинічно  узурпувати  керівництво законодавчої гілки влади.  Я прошу не  ображатися  наших  колег,  але,  роблячи політичні   висновки,  ми  повинні  бути  точними.  Це  ганебне  і жалюгідне дійство,  а точніше - політичне  злодійство,  підступною формою   і   шаленими   методами   свого   проведення   нагадувало низькопробну клоунаду. І це було б навіть смішно, якби не було так сумно  і  образливо  за  наш  народ і за нашу державу.  От чому за ініціативою комуністів  представники  опозиції  хвилиною  мовчання вшанували  все те,  що відбувалося тут,  у нас,  а вірніше те,  що практично знищується демократія у нас  в  Україні.  І  якщо  після парламентських  виборів  31  березня ми говорили,  що в результаті цієї  брудної  і  продажної  кампанії  новий  склад  депутатського корпусу  не  відображає реальну розстановку та інтереси політичних сил у суспільстві, то після так званих виборів, а по суті кадрових призначень  28  травня  у  парламенті  можемо  сказати,  що  склад керівництва  Верховної  Ради  ніяк  не  відображає  представництво політичних сил перш за все тут, у Верховній Раді. Ось так на наших очах,  на очах всього  обдуреного  народу  відбувається  ескалація погроз,  залякування, шантажу та інших негативних явищ. Як бачимо,
Україна - не сучасна європейська держава,  а  якесь  середньовічне
"королівство  кривих  дзеркал",  щоправда,  поукраїнськи.  І  дуже образливо було слухати доповідь відносно того, що світ рухається в напрямі демократії, на тлі того ганебного явища, свідками якого ми були минулого вівторка.  Але сталося те,  що сталося.  Як  говорив один недолугий політик,  ім'я якого навіть не будемо згадувати, бо вже зараз воно прокляте народом,  і який  своїми  брудними  руками також робив усе,  щоб останні парламентські події відбулися, маємо те, що маємо.

     Однак і в цих складних умовах фракція Компартії вважає, що ще не  все  втрачено.  Отримавши мандат високої довіри від більш як 5 мільйонів виборців і відчуваючи свою історичну відповідальність за долю  нашого  з  вами  рідного  народу  і  майбутнє нашої держави,
депутати-комуністи  не  раз  ще  підтвердять   свої   передвиборні зобов'язання   і   готовність   до   конструктивної   законодавчої діяльності.

     Ми пропонуємо вирішити  головне  питання  сьогодні,  яке  має відношення  до  балансу  вже внутрішніх політичних сил у Верховній Раді.  І зрозуміло,  що та пропозиція,  з  якою  виходила  фракція комуністів,  якраз і запобігає виникненню всіх проблем, з якими ми будемо стикатися,  якщо поставимо поза увагою  принципову  позицію щодо розподілу комітетів між чотирма фракціями.

     Ми пропонуємо у зв'язку з тим,  що Погоджувальна рада не може зібратися,  а це  наше  ставлення,  керівників,  до  обраного  так званого  керівництва  Верховної  Ради,  всі інші консультації щодо розподілу комітетів проводити у форматі шести керівників  фракцій,
і за участі шістьох керівників фракцій якраз вирішити цю проблему.

     Відносно майбутнього  нашої  України  і відносно влади.  Так,
дійсно,  можна договір укласти, але ми повинні з вами розуміти, що ця  влада  піде  на  укладення  так  званого договору,  щоб тільки відтягнути все  те,  що  торкається  особисто  їх  повноважень,  і відтягнути  час,  коли  відбудеться  тільки  одне  - волевиявлення народу  в  різних  формах  стосовно  конкретних  посадовців,   які займають ті чи інші посади.

     Тому, мені здається, можна підписувати які завгодно договори,
але сьогодні треба розуміти,  що з такою  владою  треба  боротися,
піднімаючи  народ на боротьбу за власні права і за власну свободу,
інакше ми прийдемо якраз до тієї азіатської чи африканської моделі держави, до якої вже сьогодні веде Україну нинішній режим.

     Дякую (Оплески).

     ГОЛОВА. Дякую, Петре Миколайовичу.

     Від фракції Блоку Юлії Тимошенко буде виступати лідер фракції Юлія Володимирівна Тимошенко. Прошу, Юліє Володимирівно.

     ТИМОШЕНКО Ю.В.,  народний депутат  України  (багато-мандатний загальнодержавний виборчий округ, "Виборчий блок Юлії Тимошенко").
Шановні колеги!  Я хотіла б виголосити заяву від трьох  політичних партій:  "Батьківщина",  Українська  соціал-демократична  партія і Українська республіканська партія "Собор". Мені це доручено.

     "Шановні народні депутати!  Вкотре люди  повірили  політикам,
прийшли  на вибори 31 березня і віддали голоси всім,  хто сидить в цій залі.  Але ж через те,  що діється сьогодні в  парламенті,  ми знову сіємо в їхніх серцях зневіру. Демократія в Україні, на жаль,
знову зазнає поразки. Демократична складова парламенту тане просто на очах. Якщо ми почали роботу зі сталої, самодостатньої більшості в 230 голосів,  то останні голосування чітко показали, що сьогодні вже більшості у демократичних сил немає.

     Наша фракція гідно пройшла всі випробування.  З нашої фракції не вийшла жодна людина,  ми не віддали жодного голосу  на  користь тих людей, які плюндрують сьогодні Україну. Ми не піддалися тиску,
шантажу, провокаціям, бо купують тих, хто продається, і шантажують тих,  хто  боїться.  І  сьогодні ми не дамо себе втягнути в дешеву боротьбу  за  парламентські   кабінети,   "сотки",   "десятки"   і автомобілі   зі   спецномерами.   Сьогодні  ми  виходимо  з  цього принизливого  процесу  поділу  порожніх  портфелів.  Ми  їдемо   в регіони,  щоб  розповісти  про  те,  що  відбувається  сьогодні  в парламенті. Ми розповімо про те, що більшість, створена в цій залі шляхом  тиску  та  шантажу,-  це  не  та  більшість,  за  яку вони голосували,  за яку віддавали свої голоси на виборах.  Не вимучені 226 мандатів за Литвина,  а десятки мільйонів голосів, відданих за правду,  демократію,  справедливість,  повинні керувати прийдешнім нашої держави,  і ми зробимо все від нас залежне, щоб не дати тим,
хто повірив нам, остаточно зневіритися.

     Шановні народні депутати!  Наша фракція звертається  до  всіх сил демократичної коаліції - фракцій "Наша Україна", Комуністичної партії  та  Соціалістичної  партії  України,  а  також   до   всіх депутатів,  які  ще  не  втратили  честі  та гідності.  Нам з вами спільними зусиллями треба вдатися до чітких дій, і ми пропонуємо:

     негайно припинити будь-які переговори  з  блоком  влади  щодо розподілу  комітетів  Верховної Ради.  Брати участь у цій ганебній процедурі  означає  глумитися  над   народним   волевиявленням   і амністувати  владу,  яка  здійснила  над  парламентом  і народними депутатами всю ту наругу;

     на основі коаліції  опозиційних  сил  у  парламенті  створити справжній  орган  народовладдя - Раду народної довіри,  склад якої чесно віддзеркалював би результати  парламентських  виборів.  Рада народної     довіри    повинна    очолити    рух    за    справжні соціально-економічні  та  політичні  перетворення,   започаткувати спільні  засідання фракцій демократичної коаліції для напрацювання спільної програми,  створити опозиційний коаліційний уряд народної довіри та розпочати широке публічне обговорення програм,  які буде реалізовано після приходу до влади об'єднаних демократичних сил;

     від імені демократичної коаліції у Верховній Раді  звернутися до  народу України з поясненням політичної ситуації,  що склалася,
дати знання людям, як їм діяти на захист свого життя, закликати до дій,  що прискорять визволення України від свавілля, беззаконня та знищення.

     Я звертаюся до фракцій "Наша Україна",  Комуністичної  партії та Соціалістичної партії України і прошу підтримати ці пропозиції,
припинити  безплідну  співпрацю  з  владою  і   разом,   спільними зусиллями братися до роботи.  Запевняю, що наша фракція розпочинає втілення цієї програми в життя".

     Дякую за увагу (Оплески).

     ГОЛОВА. Дякую,  Юліє Володимирівно. Від двох фракцій - "Єдина Україна"  та  фракції  Соціал-демократичної  партії (об'єднаної) -
буде виступати Карпов.

     КАРПОВ О.М.,  народний   депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Шановні колеги, інколи винятково цікаво подивитися на перебіг  подій,  використавши  історичний  підхід,  з  точки  зору історичного матеріалізму.  Тому я зупинюся на чотирьох  проблемах:
вибори  і їх результати (оцінка);  робота Підготовчої депутатської групи (пропозиції та позиції); початок роботи (формування керівних органів) і наші пропозиції.

     Щодо результатів  виборів,  то ми були свідками двох підходів до їх оцінки.  Дехто оголосив себе переможцями, забувши про те, що переможцями  були  ті  партії і блоки,  які подолали 4-відсотковий бар'єр.  Серед них були призери - це правда.  З другого боку,  наш Закон     про     вибори     народних     депутатів     передбачає пропорційно-мажоритарну  систему  виборів.   І   тільки   половина депутатів  обиралася  за  пропорційною  схемою.  У  рамках першого підходу взагалі не бралися  до  уваги  депутати-мажоритарники,  їх пробували визначити як другосортні.

     Переможці запропонували такий підхід:
наші прем'єр,  17 губернаторів,  керівний  склад  Верховної  Ради.
Давайте   змоделюємо   ситуацію.   З   цими  пропозиціями  люди  з відповідною  кількістю  голосів  у  Верховній  Раді  приходять  до Президента  і пропонують йому те,  про що я сказав.  Він абсолютно незалежно від того,  хто і  як  до  нього  ставиться,  закономірно запитує:  добре,  ви  берете  уряд,  а скільки депутатів у вас є у Верховній  Раді,  аби  забезпечити  законодавчо  діяльність  цього уряду?  Де  та  більшість,  без якої у жодній цивілізованій країні світу  не  відбувається  формування  уряду,-   не   призерами,   а коаліцією,  яка має більше 50 відсотків голосів? Немає такого, а є тільки бажання.

     На початку   роботи   Підготовчої   депутатської   групи   ми запропонували  утворити  27  комітетів  плюс Спеціальну контрольну комісію з питань приватизації,  а також алгоритм розподілу  посад,
яким передбачалися пропорційність і бали, поіменне голосування. На засіданні   Підготовчої   депутатської   групи,   окрім    фракції комуністів,  ніхто  практично  не  висловлювався  проти поіменного голосування. В цей же час почалися розмови про Договір про спільні дії, якого поки що ніхто не бачив.

     Початок роботи  Верховної  Ради.  Голосування  щодо кількості комітетів.  Журналісти назвали  це  "сміх  і  сльози".  Коли  вони запитували  у  тих,  хто  не голосував за таку кількість,  а чому,
власне,  ви не голосуєте,  відповідь була одна:  хоч не з'їм,  так понадкушую, щоб і їм не дати. Вони кажуть: "Так, вибачте, і вам же не дістанеться".

     Пропозиції про таємне  голосування  при  обранні  керівництва Верховної Ради.  Аргументація:  чесність,  прозорість,  захист від тиску.  Але реально  ми  включили  спікеріаду,  проголосувавши  за таємне голосування, а сьогодні це навіть було названо "клоунадою".

     Для голосування  у  режимі системи "Рада" потрібно 10 секунд,
для таємного голосування пакетів - 4,5-5 годин. Це перше.

     Друге. Коли мені задавали запитання,  я відповів:  буде  збір бюлетенів.  Був він?  Звичайно,  був.  І дійшли навіть до цинізму,
коли по телебаченню виступають і кажуть:  "А ми чесно віддали свою відповідну   кількість   в   присутності  понятих".  А  де  ж  тут Конституція, вибачте, прозорість, чесність? (Оплески). На підставі цієї  чесності  людей виключили із складу деяких фракцій.  Виникає законне запитання:  а звідки дізналися  при  таємному  голосуванні імена цих людей? Вибачте, шановні, це називається гармонія слова і діла!  Виключивши їх,  заявили, що виключили тих, хто не виправдав довіру виборців і виявився недостойним цієї довіри.

     Малий пакет.  Пропозиції які були?  Не робити малий пакет,  а робити загальний -  це  був  наш  підхід.  Вивели  малий  пакет  і сказали:  спочатку ми переможемо, а потім поділимо, як захочемо. І реалізовували це постійно.

     В жодному   пакеті,   який   був   від   чотирьох    фракцій,
представників  "Єдиної  України"  і соціал-демократів не було.  Це щодо пропорційності,  чесності і прозорості.  З  нашого  боку  був запропонований  уже  тоді  пакет,  де  були представлені найбільші фракції.  Договір  про  спільні   дії   знову   з'явився,   почали обговорювати,  але як тільки домовлялися,  згодом знову з'являлися вимоги і знову піднімалася планка.

     Пропозиції...(Шум у  залі).  Шість  хвилин,  шановні  колеги,
регламент,  а  враховуючи  те,  що  всі  промовці по одній хвилині добирали, я буду говорити вісім хвилин.

     Пропозиції щодо малого пакета - обрання керівництва Верховної Ради.   Після   бою   почали   махати  кулаками.  Пропозиції  щодо керівництва  комітетів  внесли  -  тільки  представники   чотирьох фракцій.  Проголосували  -  провал,  картки  не  спрацьовують.  Ви знаєте, що заважає доброму чи поганому танцюристу.

     Єдина твереза оцінка прозвучала  у  Верховній  Раді  з  цього приводу,  я  її  процитую близько до тексту:  "Я б хотіла,  щоб ми всетаки від четвірки опозиційних сил теж поділили відповідальність за те,  що вчора відбулося. Тому що ми з вами два тижні мали шанс,
і ми повинні це визнати.  Наша частина відповідальності - на наших плечах.   Наші  склоки,  наші  свари,  наші  неузгодженості,  наша двопланова політика,  коли намагалися діяти на  декілька  фронтів,
призвели  до  того,  що за ці два тижні влада сформована штучно чи нештучно".  Це  реально  був  єдиний  мужчина   із   представників опозиції, і на цей раз це виявилася жінка.

     Після всіх  цих  поразок  що  ми  маємо?  Знову повертаюся до пропозицій.  Давайте повернемося до балів,  давайте повернемося до пропорцій, давайте повернемося до нового історичного шансу.

     Знаєте, я  на  закінчення  ось  що  хочу  нагадати.  В  епоху середньовіччя  був  один  видавець  Балгорн,  і  з'явився   термін
"обалгорнивание". Так мені здається, що ці пропозиції сьогодні і є
"обалгорниванием".  А в чому логіка цього?  Він перевидав буквар і написав:  "Издание  переизданное  и  дополненное".  Що  ж там було нового?  Як сказали критики,  замість курки з яйцями він намалював на першій сторінці півня, але теж з яйцями.

     Наші пропозиції   є,   ми   їх   подали,   вони  передбачають пропорційність,  давайте обговорювати і давайте приймати  рішення.
Давайте  приймати  рішення,  аби  потім  кожному  із  нас "не было мучительно больно за утерянное время  и  чтобы  каждый  потом  мог сказать:  вся  жизнь  и все силы будут отданы самому прекрасному в мире - борьбе за освобождение человечества" (Оплески).

     ГОЛОВА. Дякую,  Олександре  Миколайовичу.   Шановні   народні депутати! Я просив би, щоб ми дотримувалися регламенту.

     Шановні народні   депутати!   Виступи,   заяви   від  фракцій зроблено.  Ми продовжуємо розгляд питань,  визначених на період до створення  комітетів  Верховної  Ради  України,  тобто питання про обрання голів та перших заступників голів комітетів Верховної Ради України.

     Шановні народні депутати! Є необхідність обмінятися думками з процедури. Прошу записатися. П'ять хвилин часу.

     Прошу висвітити на табло.

     Народний депутат Мовчан, фракція "Наша Україна". Прошу вас.

     МОВЧАН П.М.,  народний   депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна"). Прошу передати слово Юрію Ключковському.

     ГОЛОВА. Народний депутат Ключковський. Будь ласка.

     КЛЮЧКОВСЬКИЙ Ю.Б., народний депутат України (багато-мандатний загальнодержавний  виборчий  округ,  "Блок  Віктора  Ющенка  "Наша Україна").  Фракція Віктора Ющенка "Наша  Україна",  Народний  рух України.  Шановні колеги! Ми тільки що стали свідками не заяви від фракції,  а  доповіді  від  новосформованої   більшості,   правда,
більшості  на  грані,  але  більшості,  -  я  собі позволю зробити порівняння, яке використовував доповідач, - яка є в ролі курчатка,
якого  всі бояться,  і воно навіть не знає,  що в нього за плечима великий сірий пес.

     Так ось,  не це гідна позиція  цієї  новоспеченої  більшості.
Сьогодні внесений деякий пакет,  як кажуть його автори, серед яких є тільки самозвана ініціативна група, це - пропорційний пакет.

     Так от,  шановні  колеги-"пропорційщики",  об'їдки  зі  столу
"Єди" неїстівні,  і тому я хочу сказати, що моє прізвище є в цьому пакеті,  але я прошу надалі мені такої честі без  мого  відома  не виявляти. Я заявляю про зняття своєї кандидатури з цього пакета. У зв'язку з цим цей пакет не може бути поставлений  на  голосування,
оскільки він суттєво не повний.  А тому я вношу пропозицію. Якщо є бажання говорити,  а не ображати  і  не  принижувати,  то  давайте домовляємося,   робимо   перерву   на   один-два  дні,  сідаємо  і розмовляємо.  І   тоді   домовляємося   про   серйозну,   справжню пропорційність,  яка дає можливість Верховній Раді працювати, а не займатися  образами  і  політичним,  перепрошую,   самоїдством   і самолюбуванням. На такому шляху конструктивної роботи не буде.

     Отже, моя  пропозиція  - перерва і серйозні переговори,  а не пропозиції самозваної ініціативної групи.

     ГОЛОВА. Дякую. Прошу дотримуватися неухильно регламенту.

     Народний депутат  Семенюк,  фракція   Соціалістичної   партії України.   Вибачте,  будь  ласка.  Турчинов,  фракція  Блоку  Юлії Тимошенко.

     ТУРЧИНОВ О.В.,  народний  депутат  України  (багато-мандатний загальнодержавний виборчий округ, "Виборчий блок Юлії Тимошенко").
Блок Юлії Тимошенко,  партія "Батьківщина". Шановні колеги! Я хочу звернутися  до  фракції "Єдина Україна".  Колеги!  Коли ви готуєте промовців,  я прошу вас пам'ятати,  що ви компрометуєте не  тільки свою фракцію, а й всю Верховну Раду.

     Тепер я  хочу  звернутися  до представників чотирьох фракцій:
"Наша Україна",  Блоку Юлії Тимошенко, соціалістів і комуністів. Є прохання  не  гаяти  часу,  а  делегувати  своїх представників для обговорення пропозицій, які висунула наша фракція.

     Дякую.

     ГОЛОВА. Дякую.    Народний    депутат    Семенюк,     фракція Соціалістичної партії України.

     СЕМЕНЮК В.П.,   народний  депутат  України  (багато-мандатний загальнодержавний виборчий округ, СПУ). Фракція соціалістів. Прошу передати слово Олександру Олександровичу Морозу.

     ГОЛОВА. Народний депутат Мороз. Прошу увімкнути мікрофон.

     МОРОЗ О.О. Фракція соціалістів. Шановні колеги! Після виступу останнього  доповідача,  я  маю  на  увазі  представника   "Єдиної України",   у  мене  виникла  потреба  зробити  кілька  зауважень.
Сьогодні в засобах масової інформації,  найперше  на  телебаченні,
цілеспрямовано  здійснюється шельмування Верховної Ради.  Причому,
робиться це все на протиставленні.  Погляньте,  он  політика,  яку здійснює Президент і Кабінет Міністрів,  є великою політикою, а ці борються за портфелі.

     Я хочу ще раз наголосити:  ми ні за які портфелі не боремося,
ми  боремося  за зміну політичної системи і будемо використовувати для  того  всі  методи,  передбачені  Конституцією,   законами   і Регламентом Верховної Ради.

     А пропозиція, з якою виступив тільки що керівник ініціативної групи, якраз і нагадує того коня, вибачте, півня з яйцями, про які тут так красиво говорив Олександр Карпов. І не треба дурити людей,
вносячи   такі   пропозиції.   Якщо   здатні   брати    на    себе відповідальність,  беріть і відповідайте.  Ми будемо конструктивно працювати в парламенті, ми не блокуємо роботу парламенту.

     ГОЛОВА. Дякую.   Народний   депутат    Анастасієв,    фракція Комуністичної партії України.

     АНАСТАСІЄВ В.О.,  народний  депутат України (багато-мандатний загальнодержавний виборчий округ, КПУ). Фракция коммунистов. Прошу передать слово народному депутату Цибенко.

     ГОЛОВА. Народний депутат Цибенко.

     ЦИБЕНКО П.С.,   народний   депутат  України  (багатомандатний загальнодержавний  виборчий   округ,   КПУ).   Спасибо,   Валентин Алексеевич.  Шановні колеги! У мене таке враження, що, знаходячись в одному  залі,  ми  не  чуємо  один  одного.  На  самому  початку засідання  після  того,  як  ми  зареєструвались  і  було офіційно відкрито засідання Верховної Ради,  мої колеги підняли питання про порядок  денний  сьогоднішнього  засідання.  Це абсолютно логічно:
коли відкрито засідання,  беремо до рук порядок денний і починаємо працювати. Де він? Не почули, де він знаходиться. Це перше.

     Друге. Це  пропозиція,  яку  сьогодні  вже  висловив керівник нашої фракції Петро Миколайович Симоненко,  про те, що повинні йти переговори  у  форматі  керівників шести фракцій,  а не неповної і самозваної  так  званої  Погоджувальної  ради.  Отже,  я  пропоную повернутися до переговорів керівників шести фракцій.

     Дякую.

     ГОЛОВА. Дякую.    Народний    депутат    України   Медведчук,
Соціал-демократична партія України (об'єднана).

     МЕДВЕДЧУК В.В.,  народний депутат  України  (багато-мандатний загальнодержавний     виборчий     округ,     СДПУ(о)).    Фракція Соціал-демократичної   партії   України   (об'єднаної).   Шановний Володимире Михайловичу! Шановні колеги! Дуже приємно, що сьогодні,
у  вівторок,  ми  чуємо  дуже  тверезі  думки   щодо   серйозності переговорів,  щодо  зустрічі  представників  шести  фракцій і щодо того,  що треба домовлятися.  Мабуть, як аргумент на користь таких пропозицій і спрацював той проект постанови, який розданий у залі.

     Так, дійсно,   треба  домовлятися.  Хоча  у  відповідності  з Регламентом проект постанови внесений і він  підлягає  розгляду  в рамках  того  питання,  яке  ми  зараз  слухаємо,  - обрання голів комітетів і їх перших заступників.  Але,  зважаючи на  те,  що  ми завжди  з  великою  повагою  і шаною ставилися до всіх без винятку колег,  які обрані українським народом до парламенту,  я  пропоную вам,  Володимире Михайловичу, зібрати керівників фракцій, провести засідання Погоджувальної ради і  домовитися  про  те,  чи  існують принципи,  на  яких ми можемо домовитися,  а не просто оголошувати перерву, як прозвучала пропозиція, до вівторка. Тому що, якщо така пропозиція  і  буде  проголосована,  не  виключено,  що наступного вівторка ми прийдемо з такими ж серйозними пропозиціями,  з  якими прийшли сьогодні.

     Або ми домовляємося і розуміємо, що ми можемо домовитись, або ми працюємо у повній відповідності з  Регламентом  та  розглядаємо проект постанови, який поданий. Така думка нашої фракції.

     ГОЛОВА. Дякую.  Народний  депутат  України  Шаров від фракції
"Єдина  Україна",  і  будемо  завершувати  виступи  з  процедурних питань.

     ШАРОВ І.Ф.,   народний   депутат   України   (багатомандатний загальнодержавний  виборчий  округ,  виборчий   блок   "За   Єдину Україну!").  Дякую,  шановні колеги.  "Трудова Україна", "За Єдину Україну!". Прошу передати слово Сергію Тігіпку.

     ГОЛОВА. Народний депутат Сергій Тігіпко.

     ТІГІПКО С.Л.,  народний  депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Доброго дня,  шановні  депутати,  доброго  дня,  пане Голово! "Трудова Україна", блок "За Єдину Україну!". У мене є така пропозиція:  перед тим,  як ми будемо обговорювати внесений проект постанови,  який уже розданий народним депутатам, я просив би, щоб Голова Верховної Ради  зібрав  у  себе  керівників  фракцій  і  ми домовилися  про  перерву і про ту роботу,  яку ми будемо проводити під час цієї перерви.

     Дякую.

     ГОЛОВА. Дякую. Шановні народні депутати! До президії надійшло кілька  заяв  від депутатів про зняття своїх кандидатур зі списку,
зокрема Геннадія Йосиповича Удовенка.  Ми візьмемо,  мабуть, це до уваги.

     Шановні народні  депутати!  Надходили  інші  пропозиції,  які зводилися до того,  що нам  треба  зробити  перерву  і  домовитися керівникам  фракцій  відносно  алгоритму,  відносно того,  за якою методою ми будемо розглядати  питання  формування  комітетів,  для того, щоб нам визначитися, скільки для цього потрібно часу.

     У зв'язку з цим, шановні народні депутати, я пропоную зробити перерву до 12 години 30  хвилин,  а  через  20  хвилин  керівникам фракцій зібратися в кімнаті для переговорів.

      (Після перерви)

     ГОЛОВА. Шановні народні депутати! Прошу займати робочі місця.
Шановні  народні  депутати!  Продовжуємо  нашу  роботу.  Дозвольте зробити оголошення.

     Перше. Трансляція    засідання    Верховної    Ради   України відбувається у повному обсязі відповідно  до  постанови  Верховної Ради України по першому радіоканалу.

     Друге. Шановні    народні   депутати!   Відбулося   засідання керівників депутатських фракцій.  Робота,  я повинен вам  сказати,
була  плідною  і  конструктивною,  досягнуто певних домовленостей,
знайдено  необхідні   компроміси.   За   одностайною   пропозицією керівників  депутатських фракцій ми зробимо перерву в роботі сесії до завтрашнього дня до 12 години 30 хвилин.  Зараз о 12 годині  45 хвилин відбудеться засідання робочої групи,  склад якої погоджений з керівниками фракцій.

     Я прошу робочу групу зібратися в залі навпроти для того,  щоб почати роботу, і завтра сформовану спільну думку ми внесемо на ваш розгляд  о  12  годині  30  хвилин.  Зустріч  керівників   фракцій відбудеться о 16 годині.

     Шановні народні депутати!  До 14 години відбувається прощання з  Борисом  Шарварком  у  філармонії.  Я  думаю,  що   ви   можете використати цей час для того,  щоб попрощатися з видатним майстром культури.

     Дякую. До завтрашнього дня.




</pre>

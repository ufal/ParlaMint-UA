Стенограма пленарного засідання
30 травня 2002
<pre><b>                       ЗАСІДАННЯ СІМНАДЦЯТЕ

             Сесійний  зал  Верховної  Ради  України.
                 30 травня 2002 року. 10 година.

</b><i>     Веде засідання Голова Верховної Ради України ЛИТВИН В.М.
</i>

     ГОЛОВА. Доброго ранку,  шановні народні депутати!  Прошу  вас зайняти свої місця і підготуватися до реєстрації.

     Прошу ввімкнути систему "Рада". Прошу зареєструватися.

     Зареєстровано 354   народних   депутати.  Прошу  показати  по фракціях.  Дякую.  Шановні  народні  депутати,  ранкове  засідання Верховної Ради України оголошую відкритим.

     ------------

     Шановні народні   депутати,   дозвольте  зробити  оголошення.
Сьогодні день народження народних депутатів України Білозір Оксани Володимирівни та Гуренка Станіслава Івановича.  Давайте привітаємо їх і побажаємо їм усього найкращого (Оплески).

     Шановні народні  депутати,  дозвольте  зробити  ще   декілька оголошень.

     Відповідно до  статті 4.2.2 Регламенту Верховної Ради України інформую,  що  представляти  депутатську  фракцію  "Наша  Україна"
уповноважено  таких  народних  депутатів  України:  Костенка  Юрія Івановича,  Пинзеника   Віктора   Михайловича,   Порошенка   Петра Олексійовича,  Рибачука  Олега  Борисовича  та  Удовенка  Геннадія Йосиповича.

     Згідно зі статтею 13  Закону  України  про  статус  народного депутата  України  та  статтею  4.2.2  Регламенту  Верховної  Ради України інформую про входження народних депутатів  України  Буряка Олександра   Васильовича,  Галієва  Ернеста  Едуардовича,  Довгого Тараса  Олексійовича,   Сандлера   Дмитра   Михайловича,   Щербаня Володимира   Петровича,  Ярославського  Олексія  Владиленовича  до складу депутатської фракції "Єдина Україна" (Оплески).

     ------------

     Шановні народні   депутати,   продовжуємо   розгляд   питань,
визначених   порядком  денним.  Сьогодні  пропонується  продовжити розгляд питання про обрання  голів  та  перших  заступників  голів комітетів Верховної Ради України четвертого скликання.

     Шановні народні  депутати!  З  цього  питання  внесено проект постанови за номером 1119 народними депутатами України керівниками фракцій     Петром     Миколайовичем    Симоненком,    Олександром Олександровичем Морозом,  Віктором Андрійовичем  Ющенком.  На  цей проект   постанови   є   висновок   Головного   науковоекспертного управління.

     Шановні народні депутати,  зараз вам роздають  цей  висновок.
Поки його роздають, дозвольте я його оголошу.

     "Висновок на  проект  Постанови  Верховної  Ради  України про обрання голів і перших заступників голів комітетів Верховної  Ради України четвертого скликання.

     Загальний порядок  обрання  голів  і перших заступників голів комітетів Верховної  Ради  України  визначається  статтями  4.2.3,
4.4.3,  4.4.4  Регламенту  Верховної  Ради України.  Відповідно до частини  2  статті  4.2.3  Регламенту   Верховної   Ради   України
"депутатські  групи (фракції) відповідно до цього Регламенту мають право  на   пропорційне   (виходячи   з   кількості   їх   членів)
представництво   в   усіх  органах  Верховної  Ради  та  офіційних парламентських  делегаціях",  а  отже,  і  право  на   пропорційне представництво у керівництві комітетів Верховної Ради України.

     Стаття 4.4.3 Регламенту Верховної Ради України встановлює, що
"кандидатури для обрання голів постійних комісій Верховної Ради, а також їх членів висуваються на засіданнях відповідних депутатських груп  (фракцій)  згідно  з  квотами  пропорційного  представництва депутатських груп (фракцій) та з урахуванням згоди кандидатів".

     Стаття 4.4.4  Регламенту  містить  положення,  згідно  з яким
"обрання  голів   постійних   комісій   Верховної   Ради   України здійснюється   за   списком  у  цілому,  без  обговорення,  шляхом поіменного  голосування;   за   результатами   цього   голосування оформляється   відповідна   постанова   Верховної   Ради.   Список кандидатур на посади голів постійних комісій (по одній кандидатурі на   кожну   посаду)   з   застосуванням   положень  статті  4.4.3 погоджується Погоджувальною  радою  депутатських  груп  (фракцій).
Питання про обрання голів постійних комісій не потребує підготовки в постійних комісіях Верховної Ради".

     Внесена народними депутатами України  в  зазначеному  проекті постанови  пропозиція  про  призначення  на посади голів та перших заступників голів комітетів Верховної Ради України  лише  народних депутатів  -  членів  чотирьох  фракцій  не  враховує передбачених наведеними    статтями    Регламенту    принципу     пропорційного представництва  депутатських  фракцій  та  вимоги  про  погодження кандидатур на кожну посаду Погоджувальною радою депутатських  груп
(фракцій)".

     Шановні народні  депутати!  Інших проектів постанов немає,  а відтак нам потрібно провести засідання Погоджувальної ради (Шум  у залі).

     На виступи  з  процедурних  питань прошу визначити час -п'ять хвилин.  Прошу  записатися,  шановні   народні   депутати.   Прошу здійснити запис.

     Прошу дати інформацію на табло.

     Народний депутат   Бульба,   фракція   Соціалістичної  партії України. Прошу увімкнути мікрофон народного депутата Бульби.

     БУЛЬБА С.С.,  народний   депутат   України   (багатомандатний загальнодержавний  виборчий  округ,  СПУ).  Прошу  передати  слово Станіславу Ніколаєнку.

     ГОЛОВА. Прошу   увімкнути   мікрофон    народного    депутата Ніколаєнка.

     НІКОЛАЄНКО С.М.,  народний  депутат  України  (виборчий округ 187, Херсонська область). Шановний Володимире Михайловичу! Фракція Соціалістичної  партії України,  детально проаналізувавши висновок наших  юристів,  вважає,  що  стаття  4.4.3  Регламенту   визначає загальне правило щодо обрання голів комітетів (а якщо точно,  то в тексті Регламенту йдеться про постійні  комісії  Верховної  Ради).
Разом  з  тим  Регламент  передбачає  можливість іншого підходу до вирішення цього питання,  тобто  виняток  із  вказаного  в  статті 4.4.3,  це стаття 3.2.3.  І оскільки у нас є звичаєве право, і є у нас уже й досвід,  який був апробований в Українському домі в 2000 році,  де  пропорційно  ми  вже раз не голосували,  то я пропоную:
варіант,  внесений рядом фракцій,  поставити на  голосування  (він детально  обговорювався  уже  майже цілу ніч) і визначитися шляхом голосування.  Порушення  суто  формальних  статей  Регламенту   не означає   скасування  права  депутатів  -  керівників  фракцій  на законодавчу ініціативу.

     ГОЛОВА. Дякую.  Народний  депутат  Чубаров,   фракція   "Наша Україна". Прошу увімкнути мікрофон народного депутата Чубарова.

     ЧУБАРОВ Р.А.,   народний   депутат  України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Фракція  "Наша  Україна".  Прошу  передати слово моєму колезі Роману Зваричу.

     ГОЛОВА. Прошу увімкнути мікрофон  народного  депутата  Романа Зварича.

     ЗВАРИЧ Р.М.,  народний  депутат  України  (виборчий округ 90,
Івано-Франківська  область).  Фракція  "Наша  Україна".   Шановний головуючий,  насамперед  я  хочу звернути вашу увагу на те,  що ви розпочали обговорення  даного  питання.  Переходити  від  питання,
обговорення  якого  розпочато,  до якогось процедурного питання не передбачено Регламентом.  Тому я би просив, щоб ви на будуче цього не робили.

     Стосовно самої   суті  цього  питання.  Якщо  вже  керуватися пропорційним  принципом  формування  керівництва  Верховної   Ради взагалі,  включаючи  обрання  голів  і  перших  заступників  голів комітетів,  то такий принцип треба було застосовувати і тоді, коли ми   обирали   Голову,  Першого  заступника  і  заступника  Голови Верховної Ради.

     А тепер щодо самого Регламенту.  Я звертаю вашу увагу на  те,
що  стаття 3.2.3 Регламенту передбачає можливість прийняти рішення виняткове,  відмінне від того, яке передбачене у процитованій вами статті  Регламенту.  Тому  я  тут  не  бачу  підстав  для  якогось заперечення.  Ми приймаємо  якраз  щодо  цього  проекту  постанови виняткове рішення, це дозволяється Регламентом.

     І наостанку  також хочу звернути вашу увагу на те,  що таке ж рішення було прийняте тоді,  коли Верховна Рада  України  поміняла керівництво  та  голів  і  перших  заступників  голів  комітетів у Верховній Раді України  третього  скликання.  Ніхто  тоді  не  мав жодних заперечень щодо такого рішення. До речі, Конституційний Суд підтвердив законність рішень,  прийнятих нами під час  так  званої оксамитової   революції.   Я   переконаний  у  тому,  що  й  зараз Конституційний Суд не матиме жодних заперечень.  Тому  я  не  бачу взагалі  причини  не  приступити  до  обговорення цього питання по суті.

     ГОЛОВА. Дякую за вашу пропозицію.  Прошу  увімкнути  мікрофон народного депутата Кирильчука - представника блоку Юлії Тимошенко.
Наступним буде виступати народний  депутат  Рішняк  -  представник
"Єдиної України".

     КИРИЛЬЧУК Є.І.,  народний  депутат  України (багато-мандатний загальнодержавний виборчий округ, "Виборчий блок Юлії Тимошенко").
Дякую. Прошу передати слово народному депутату Сергію Головатому.

     ГОЛОВА. Прошу  увімкнути  мікрофон  народного депутата Сергія Головатого.

     ГОЛОВАТИЙ С.П.,  народний депутат  України  (багато-мандатний загальнодержавний виборчий округ, "Виборчий блок Юлії Тимошенко").
Фракція Блоку Юлії Тимошенко.  Шановні народні  депутати!  Я  хочу звернути   вашу   увагу  на  ту  статтю  Регламенту,  яку  озвучив головуючий  на  сьогоднішньому   засіданні.   Це   стаття   4.4.3.
Головуючий  зачитав якийсь висновок якогось юридичного управління,
яке ніби існує у нас і ніби робить правильні висновки й  каже,  що щось не відповідає Регламенту. Тому я звертаю увагу головуючого на засіданні  та  народних  депутатів  саме  на  статтю  4.4.3,   яка передбачає,  що  можливі  відхилення  від  розрахованих квот,  які передбачені цією статтею.  Саме у внесеному проекті постанови і  є ці відхилення.

     Відповідно до   цієї  ж  статті  4.4.3  нема  ніякої  потреби погоджувати кандидатури для  обрання  на  посади  голів  з  іншими фракціями.  Отже,  внесений  проект  постанови повністю відповідає Регламенту і може бути проголосований парламентом без  обговорення і  врахування  позиції  тих  фракцій,  з  якими  ці кандидатури не погоджено.  До  речі,  це  вже  було  зроблено  у  2000   році   в Українському  домі  більше  ніж  сотнею  депутатів,  які тут знову беруть участь у роботі.  Тому ми наполягаємо на тому,  щоб відразу цей   проект  постанови  був  поставлений  на  голосування  -  без будь-яких перерв,  без будь-яких погоджень,  тому  що  цей  проект постанови, внесений чотирма фракціями, повністю відповідає вимогам чинного Регламенту.

     ГОЛОВА. Я  дякую  вам.  Прошу  увімкнути  мікрофон  народного депутата Рішняка, фракція "Єдина Україна". Наступний - Єщенко.

     РІШНЯК І.М.,  народний  депутат  України (виборчий округ 162,
Сумська область).  Прошу передати слово народному депутату України Людмилі Супрун.

     ГОЛОВА. Будь  ласка,  увімкніть  мікрофон  народного депутата України Людмили Супрун.

     СУПРУН Л.П.,  народний   депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Фракція "Єдина Україна".  Шановні  народні  депутати!
Дуже   добре,   що  зараз  ідуть  коментарі  до  поданого  проекту постанови,  але хочу,  шановні,  звернути увагу ось на що. Дійсно,
можна    відступити   від   певного   порядку   голосування   щодо пропорційності.  Але для  цього  потрібне  рішення  Погоджувальної ради,  а  вона  може  збиратися тільки за умови,  якщо дві третини представників фракцій присутні на засіданні.  Такого засідання  не було. При цьому не можна вважати таку домовленість чинною, бо вона не відповідає нормам Регламенту.

     Що стосується висновків юридичного управління.  Для Верховної Ради всі висновки мають рекомендаційний характер і визначають лише точку зору спеціалістів.  Приймає рішення з кожного з таких питань Верховна Рада. І не можна називати структурний підрозділ Верховної Ради невідомо яким,  якимось  там  управлінням.  Прийняття  рішень повністю  належить  до  повноважень  Верховної  Ради,  але рішення Верховної Ради повинні прийматися у відповідності  з  Регламентом.
Тому  пропозиція  -  зібрати  засідання  Погоджувальної ради і там нормальним шляхом - консенсусу,  домовленості - визначити все,  що стосується обрання керівників комітетів та їх перших заступників.

     Дякую за увагу.

     ГОЛОВА. Дякую.   Будь  ласка,  увімкніть  мікрофон  народного депутата України Єщенка,  фракція  Комуністичної  партії  України.
Шановні  колеги,  час  вичерпаний.  Після цього виступу завершуємо обговорення процедурних питань.

     ЄЩЕНКО В.М.,  народний   депутат   України   (багатомандатний загальнодержавний виборчий округ, КПУ). Прошу передати слово Петру Миколайовичу Симоненку.

     ГОЛОВА. Прошу увімкнути мікрофон народного депутата Симоненка Петра Миколайовича.

     СИМОНЕНКО П.М.,  народний  депутат  України (багато-мандатний загальнодержавний  виборчий  округ,  КПУ).   Фракція   комуністів.
Шановні колеги! Особливо я звертаюся до фракції "Єдина Україна" чи
"За ЄдУ!".  По-перше,  ці висновки  Головного  науково-експертного управління мають для нас з вами тільки рекомендаційний характер.

     По-друге, я  ще  раз  вам,  Володимире Михайловичу,  особисто нагадую, як робився переворот в Українському домі, хто керував цим переворотом,  що  було зроблено і до чого ви нас зараз закликаєте.
То будьте послідовні хоча б останніх два роки.

     По-третє, я вам нагадую,  що чотири з шести фракцій висловили свою  точку  зору.  Якщо  ви  говорите про Погоджувальну раду,  то більшістю членів цієї ж Погоджувальної ради (збиралася вона чи ні)
якраз і внесені ці пропозиції.

     І наостанку. Володимире Михайловичу, я не хотів би, щоб зараз діяльність  Верховної  Ради  під  вашим  керівництвом   нагадувала вчорашні мотоцикли у Чернігові. Давайте працювати так, щоб це була дійсно дієва Верховна Рада,  щоб не було так, як учора відбувалося в Чернігові, коли Україну осоромили на весь світ. Не соромте зараз Україну в черговий раз (Оплески).



     ГОЛОВА. Дякую.  Шановні  народні   депутати!   Ми   закінчили обговорення  питань  процедури.  Я  хотів би лише просити народних депутатів:  якщо вже ми закликаємо  дотримуватися  Регламенту,  то треба, щоб ми його точно при цьому цитували.

     Сергію Петровичу,  я  хотів  би процитувати статтю 4.4.3,  де записано:  "Можливі відхилення від розрахованих квот  погоджуються повноважними  представниками цих депутатських груп (фракцій),  про що  за  їх  підписами  складається  письмове  повідомлення  Голові Верховної  Ради".  А  відтак,  шановні народні депутати...  (Шум у залі).

     Шановні народні депутати!  Немає потреби виступати з  мотивів голосування,  ми ще до голосування не переходимо.  Шановні народні депутати, я дуже прошу вас: не змушуйте мене порушувати Регламент.

     Нам необхідно   провести   засідання   Погоджувальної   ради.
Можливо,   представники   фракцій   погодяться  і  підпишуть  ваші пропозиції, тоді будуть усі підстави внести їх до зали.

     Шановні народні   депутати!    Для    проведення    засідання Погоджувальної  ради  фракцій  я  прошу  о  12 годині зібратися на третьому поверсі в залі засідань Президії.  А  зараз  оголошується перерва до 16 години.





</pre>

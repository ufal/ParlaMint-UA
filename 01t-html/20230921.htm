Засідання 1 (продовження)
21. 09. 2023
            

<p align=center>ЗАСІДАННЯ ПЕРШЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>21 вересня 2023 року, 10 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>10:05:17</p>
<p>ГОЛОВУЮЧИЙ. Слава Україні!</p>
<p>Шановні народні депутати, відповідно до прийнятої нами Постанови "Про деякі питання організації роботи Верховної Ради України дев'ятого скликання в умовах дії воєнного стану" сьогодні ми продовжуємо наше пленарне засідання.</p>
<p>Шановні колеги, я звертаю увагу, що згідно з прийнятою Верховною Радою України постановою усі присутні на пленарному засіданні не повинні поширювати інформацію щодо його початку, перебігу та прийнятих у парламенті рішень раніше ніж через годину після оголошення перерви у пленарному засіданні. Я прошу всіх колег неухильно дотримуватись прийнятого українським парламентом рішення та відповідально поставитися до забезпечення безпеки єдиного законодавчого органу нашої держави.</p>
<p>Шановні колеги, у разі повітряної тривоги буде оголошено перерву в пленарному засіданні, і ми всі маємо перейти до безпечних місць відповідно до схеми укриття, яка розміщена на робочому місці кожного з вас.</p>
<p>За парламентською традицією, шановні колеги, я пропоную розпочати роботу з виконання Державного Гімну України.</p>
<p><i>(Лунає Державний Гімн України)</i></p>
<p>Шановні народні депутати, майже 19 місяців триває героїчне протистояння нашої держави в широкомасштабній злочинній агресії Російської Федерації. Прикметно, що саме в Міжнародний день миру держава-терорист вчергове проявила свою нелюдську сутність. Так сьогодні вранці зазнали масованих ракетних ударів мирні українські міста: Київ, Харків, Черкаси, Херсон, інші населені пункти. В результаті є загиблі і багато постраждалих, в тому числі діти. Висловлюємо співчуття всім рідним і близьким загиблих, бажаємо якнайшвидшого одужання постраждалим. Всі причетні до цих та інших злочинів проти України будуть обов'язково притягнуті до відповідальності. Великою ціною український народ визволяє рідні землі, захищає демократичні цінності, відстоює європейський і євроатлантичний вибір.</p>
<p>Я прошу хвилиною мовчання вшанувати вічну пам'ять захисників і захисниць, які поклали своє життя за світле майбутнє української держави. Вшануємо також пам'ять усіх безневинних жертв, загиблих від рук російських терористів.</p>
<p><i>(Хвилина мовчання) </i></p>
<p>Дякую. Прошу сідати.</p>
<p>Шановні народні депутати, день міста відзначає одне з найдавніших міст України – місто-герой, величний і непохитний Чернігів. Вітаємо наших співвітчизників з днем міста. Бажаємо їм добра, витримки та якнайшвидшої перемоги України. <i> (Оплески)</i></p>
<p>Шановні колеги, сьогодні день народження у наших колег народних депутатів України Мар'яна Богдановича Заблоцького, "Слуга народу". Давайте привітаємо. А також Інни Романівни Совсун, "Голос". Давайте привітаємо. Вітаємо іменинників. <i>(Оплески)</i> Бажаємо міцного здоров'я, плідної роботи, та нових звершень і якнайшвидшої перемоги.</p>
<p>Шановні народні депутати, на Погоджувальній раді ми домовилися перед початком розгляду питань порядку денного надати час по 3 хвилини для виступів уповноважених представників депутатських фракцій та груп. Я прошу представників депутатських фракцій і груп записатися на виступи.</p>
<p>Слово надається Олександру Сергійовичу Колтуновичу, група "Платформа за життя і мир".</p>
<p>Папієв Михайло Миколайович, будь ласка.</p>
<p></p>
<p>10:11:38</p>
<p>ПАПІЄВ М.М.</p>
<p>Дякую. Шановні народні депутати України, шановні громадяни України! Ви знаєте, що… От зверніть увагу, є така міжнародна організація дуже авторитетна USAID. Якщо ви подивитесь бланк цієї організації, то там написано: від американського народу. Не від Президента, не від Конгресу, а від американського народу. Тобто і нам треба на сьогодні обрати такий принцип, щоб, об'єднуючи націю, ми говорили, що все робиться і для Збройних Сил, і для наших пенсіонерів і для всіх робиться від українського народу. Я думаю, що це був би дуже позитивний такий момент, щоб ми оцю практику, яка дуже позитивна, американську практику, перейняли в своє сьогодення.</p>
<p>Якщо подивитись ті виклики, які перед нами сьогодні стоять, от зараз немає Галини Миколаївни, але мені дуже хотілося би, щоб Комітет соціальної політики зараз прискорив розгляд законопроекту і все ж таки вніс його до порядку денного про внесення змін до Закону України про зайнятість, про те, щоб передати функції нарахування соціальних виплат Пенсійному фонду України, а окрему службу, Державну службу зайнятості, зробити як потужний державний орган, центральний орган виконавчої влади – цоввку. Це дозволить нам оперативно підготуватися до майбутнього.</p>
<p>А майбутнє нас чекає, я впевнений в цьому, наступне. Перше що – перемога України. Як тільки перемога України буде, я думаю, що вона буде якомога скоріше, то нам необхідно сьогодні вже бачити, що нам треба повертати громадян України з-за кордону, для цього треба організовувати робочі місця. Нам необхідно буде ветеранам, які повернуться з фронту, а ми оцінюємо, це близько пів мільйона наших громадян, наших воїнів, наших героїв, нам треба буде по них забезпечити теж соціальний пакет і реабілітації, психологічної, медичної реабілітації, організації робочих місць. Та служба зайнятості, яка сьогодні існує зразку 2007 року, вона не може забезпечити ні методологію, ні іншими всіма речами оці необхідні моменти, і нам треба, знаючи це, вже готуватися.</p>
<p>Так само, як сьогодні ті питання, які хвилюють ветеранів. От дивіться, чому у нас сьогодні немає державної програми комплексної реабілітації ветеранів, чому? Ми ж знаємо, що це буде, що це буде, що наших ветеранів, оцих пів мільйона наших громадян, нам необхідно буде забезпечити державними послугами. Нам необхідно забезпечити їм і достойне життя, і достойний побут, і достойний рівень заробітної плати. Я дуже хотів би…</p>
<p></p>
<p>ГОЛОВУЮЧИЙ. Слово надається народному депутату В'ятровичу Володимиру Михайловичу. Передає, я так розумію, Порошенку Петру Олексійовичу.</p>
<p></p>
<p>10:14:55</p>
<p>ПОРОШЕНКО П.О.</p>
<p>Шановні колеги, шкода, що так мало депутатів в залі, бо головне завдання нашої Верховної Ради є виконання трьох речей. Перше – це законодавче забезпечення нашої перемоги, друге – парламентська дипломатія, третє або, може, перше – це допомога армії. І саме про це я сьогодні і хотів би переговорити.</p>
<p>Вчора ранком я повернувся з лінії фронту, мав можливість поспілкуватися з командирами бригад і батальйонів. Хочу наголосити, що питання можливості бригад мати доступ до ресурсів місцевих бюджетів є принципово важливим, швидко і ефективно вирішувати ці проблеми. І, на жаль, вчора ми проголосували, ви проголосували 236 голосами, забрати ці гроші у місцевого самоврядування, забрати їх у військових і передати їх на якісь ефемерні програми, де краще знають, де купляти яйця по 17, де купляти куртки за трійною ціною і як роздавати на початку широкомасштабної агресії величезну кількість попередньої оплати. Я прошу до другого читання спільно зібратися робочою групою, сконцентрувати ці гроші виключно на забезпеченні бригад з пунктів постійної дислокації, забезпечити ефективний контроль за цими грошима і захистити місцеве самоврядування і децентралізацію.</p>
<p>І друга позиція, позиція учасників бойових дій. Немає зараз нічого важливішого, ніж захистити наших воїнів. У нас знову законопроект про УБД стоїть в кінці, законопроект мого авторства взагалі навіть не розглянутий комітетом. І я наголошую, що треба не принижувати наших воїнів, а ввести питання про справедливість, бо їм ці ксиви непотрібні, це наше з вами зобов'язання дати їм законодавчий захист, щоб вони могли захистити членів своїх родин, захистити родини загиблих. І сьогодні розглянути цей законопроект, не плутаючи його з формуваннями різних реєстрів, намаганням підтягнути туди полегшення проведення виборів. Бо мета сьогодні України – це перемога у війні проти Путіна і проти Росії, а не перемога на виборах, як дехто намагається кожен законопроект тут використати.</p>
<p>Вимагаємо розглянути УБД, вимагаємо сформувати робочу групу по законопроекту по ПДФО, залишити і захистити воїнів, і місцеве самоврядування. Слава Україні!</p>
<p></p>
<p>ГОЛОВУЮЧИЙ. Слово надається народному депутату України Задорожному Андрію Вікторовичу. Я так розумію, що буде передача. Будь ласка, передається слово.</p>
<p></p>
<p>10:18:33</p>
<p>ПУШКАРЕНКО А.М.</p>
<p>Дякую, Руслан Олексійович.</p>
<p>Шановні колеги, дорогі українці! Сьогодні відповідно до рішення Генасамблеї ООН Міжнародний день миру. І цей ранок для нашої держави вчергове став ранком, коли держава-терорист, держава-агресор Російська Федерація, яка присутня в Радбезі ООН, яка має право вето, нанесла чергову атаку на мирних людей, мирні міста, цивільну інфраструктуру. Сьогодні ракети, "шахеди" і інша зброя для вбивства прилетіли в Київ, Харків, Рівне, Херсон, Черкащину, Львівщину, Хмельниччину, в наші мирні міста. І це відбувається в дні 78-ї Генеральної асамблеї ООН. Майданчик, який був утворений після Другої світової війни для того, щоб унеможливити і уникнути в майбутньому таких воєн, такої страшної агресії, яка сьогодні відбувається в Україні. На жаль, і ми про це як держава говоримо вже півтора року, ООН перетворюється на Лігу націй, свого попередника, який не зміг, не зміг зупинити і попередити Другу світову війну.</p>
<p>І сьогодні наш Президент представив і на Генеральній асамблеї ООН у своєму виступі, на Радбезі ООН, Українську формулу миру, яку підтримали вже понад 140 країн в тому чи іншому питанні десяти пунктів Формули миру. Ми повинні зупинити ядерний шантаж, штучну продовольчу кризу, депортацію дітей, екоцид, ми повинні це зупинити, і 140 країн світу сьогодні нас в цьому підтримує.</p>
<p>Більше того, напередодні Генеральної асамблеї ООН і сам Генсек ООН Гутерриш і високий представник ЄС Боррель і міністр закордонних справ Німеччини Бербок підтвердили, що ООН в такому форматі, який є зараз, не може існувати.</p>
<p>Тому ми повинні сьогодні зробити все, щоби Формула миру Володимира Зеленського, яка запропонована світу до широкої дискусії, була імплементована як та, яка основана на Статуті ООН, на рішеннях… резолюціях Генеральної асамблеї ООН, а, головне, на міжнародному праві. Це повинно стати основою для нової архітектури світової безпеки. Країна, яка є агресором, країна, яка вчиняє геноцид, не може бути членом Радбезу ООН і при цьому мати право вето.</p>
<p>І, звичайно, сьогодні ми підтримуємо пропозиції ряду світових лідерів в тому, щоби Радбез ООН був реформований як не просто висока трибуна, яка сьогодні перетворилася для красивих виступів, а як інструмент припинення воєн, а, головне, їх попередження.</p>
<p>Тому ми підтримуємо долучення в Радбез ООН і Африканський Союз, і розширення представництва Азії, і ісламський світ, який відсутній, і Латинську Америку, і держави Тихого океану. А країна-агресор повинна бути позбавлена права вето.</p>
<p>Слава Україні!</p>
<p></p>
<p>ГОЛОВУЮЧИЙ. Слово надається народному депутату М'ялику Віктору Ничипоровичу, депутатська група "Партія "За майбутнє".</p>
<p></p>
<p>10:21:45</p>
<p>М’ЯЛИК В.Н.</p>
<p>Передайте Тарасу Батенку.</p>
<p></p>
<p>ГОЛОВУЮЧИЙ. Тарас Іванович, будь ласка.</p>
<p></p>
<p>10:21:55</p>
<p>БАТЕНКО Т.І.</p>
<p>Шановні колеги! Україна знаходиться у стані повномасштабної війни, якщо хтось забув або цього не відчуває. На цьому фоні нас глибоко турбує не комплементарний діалог, який відбувається між нами і нашими партнерами, друзями поляками. Поляки для нас не просто сусіди, не просто найбільший військовий хаб, який забезпечує армію левовою частиною міжнародно-технічної допомоги, це наш стратегічний союзник, з яким ми розвивали тему Міжмор'я, тему геополітичного підсилення позицій України та зрештою збереження України як держави.</p>
<p>Те, що ми чуємо сьогодні, ні в які ворота не лізе. Ніяка виборча кампанія не може виправдовувати риторику, яка може підірвати нашу довіру. Але це стосується також і нас. Колеги, ми що пройшли гарячу фазу війни? Наші співгромадяни повернулися з-за кордону, в тому числі з Польщі? Нам треба нагадувати про трагічні події 1918-1919 років? Втрата такого міжнародного партнера може бути катастрофічною для нашої боротьби з російським агресором. Хочу, щоб ми усі це пам'ятали на усіх рівнях влади.</p>
<p>Тому ще раз і ще раз повинно лунати польське зречення: за нашу і вашу свободу. А також пам'ятаємо про переконання важливого добросусідства з боку незабутніх Єжи Ґедройця, Яцека Куроня, Збігнєва Бжезінського, що не буде насправді вільних поляків без вільних українців, не може бути вільної Польщі без вільної України, не може бути незалежної України без незалежної Польщі. Боротьба з російським агресором – це є спільна боротьба українців та поляків і поляки, очевидно, це розуміють як ніхто інший за останні кількасот років.</p>
<p>Конфліктують між собою навіть країни ЄС, іноді дуже гостро. Але коли йдеться про питання геополітики і безпеки – працює зовсім інша логіка. Ми приречені на добрі стосунки з поляками. Українці і поляки надто близько до тоталітарного здичавілого режиму, і поки спільний ворог є – забудьмо про будь-яке протиріччя.</p>
<p>Тому ми хочемо послухати в парламенті інформацію щодо окремих питань агарного сектора, можливо, від міністра агропромислового комплексу пана Сольського, можливо, від Прем'єр-міністра України. Давайте відновлювати "годину Уряду", де можна задати конкретні ці питання. Парламент має взяти діяльну участь у цементуванні високої довіри між нашими країнами. Niech zyje Polska! І Слава Україні! <i> </i></p>
<p></p>
<p>ГОЛОВУЮЧИЙ. Будь ласка, Юлія Володимирівна Тимошенко, фракція "Батьківщина". Перед тим, як Юлія Володимирівна іде, шановні колеги, ще три фракції не записалися, дайте, будь ласка, інформацію, хто від вас буде виступати.</p>
<p>Будь ласка, Юлія Володимирівна.</p>
<p></p>
<p>10:24:55</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина". Шановні колеги, я просто, може, хочу вам дати інформацію, що ми десь вже приблизно рік, наша команда, ми їздимо по лікарням, де лікуються наші поранені, і по госпіталям, де ми передаємо медичне обладнання, медикаменти, розхідні матеріали, будівельні матеріали – все, що потрібно для того, щоб лікувати наших поранених в кращих умовах. Але я хотіла би зараз попросити вас, дорогі народні депутати, звернути особливу увагу на те, що наші поранені лікуються в не досить добрих умовах, лікуються за гроші, яких недостатньо, лікуються в лікарнях, де немає достатнього медичного обладнання. Вони лікуються при умові, що не відкориговані медичні протоколи, які забезпечують достойне фінансування їх лікування, і вони лікуються в умовах, коли Нацперелік по медичним лікарським засобам не доповнений тими препаратами, які можуть ефективно лікувати наших поранених.</p>
<p>Я не думаю, що у цього парламенту є ще якийсь більший борг, ніж борг перед тими нашими героями, героїнями, які пішли на фронт своїм життям закривати наше життя, захищати, захищати Україну. І не може бути такого, що в країні не вистачає уваги, грошей або будь-чого іншого для того, щоб їх лікувати достойно. І я не можу зрозуміти тієї байдужості, яка сьогодні панує в усіх коридорах влади, в усіх владних кабінетах по відношенню до того, як лікують наших поранених і в яких умовах.</p>
<p>І тому я наполягаю, просто наполягаю, щоб сьогодні була поставлена постанова, проект постанови про створення Тимчасової слідчої комісії, яка може дослідити, в яких умовах лікуються наші поранені, чи вистає грошей на їх лікування, чи повністю покриваються витрати, чи достойними медикаментами, найкращими, вони лікуються і чи ті протези, які їм закуповують, вони є на рівні вищих світових стандартів.</p>
<p>Я дивуюся, що при тому, що профільний комітет підтримав створення такої тимчасової слідчої комісії, підтримали і всі фракції дали своїх представників, сьогодні знову немає в порядку денному саме цієї постанови.</p>
<p>Я наполягаю прийняти цю постанову і перейти до детальної реальної роботи по захисту і достойному лікуванню наших поранених.</p>
<p></p>
<p>ГОЛОВУЮЧИЙ. Будь ласка, Бакунець Павло Андрійович, група "Довіра". Будь ласка, інші фракції і групи, хто ще не виступив, дайте своїх представників.</p>
<p>Будь ласка, Павло Андрійович.</p>
<p></p>
<p>10:28:12</p>
<p>БАКУНЕЦЬ П.А.</p>
<p>Шановний пане Голово, шановні народні обранці, дорогі українці! Вітаю всіх нас, власне, з днем миру. Як каже старовинне прислів'я: мир потрібно здобувати, той, хто взяв меча, від меча і загине. Бо ми, українці, сильна нація, і серед нас є найвідважніші, ті, котрі, власне, ціною свого здоров'я, що гірше, свого життя виборюють для нас цей мир.</p>
<p>Цей мир ми виборюємо не лише для нас, українців, ми бережемо цей мир і для наших сусідів, і для усієї Європи. Тому однозначно, що слід звернути увагу на того, хто виборює щоденним потом і кров'ю цей мир – це наш воїн. Його потрібно забезпечувати і його потрібно оберігати, і його потрібно захищати в такий спосіб, в який можемо. Однозначно, що нам потрібні кошти для того, аби забезпечити нашого воїна всім необхідним для здобуття перемоги і для закріплення миру в Україні і в світі. І звичайно, що нам потрібно захищати воїна і його родину, аби він розумів, що держава дбає, поки він здобуває перемогу, за його родину.</p>
<p>Тому я знову все ж таки хочу наголосити на темі податків із заробітних плат наших військовослужбовців. Я хочу наголосити, що потрібно знайти правильний баланс для того, аби більша частина з цих коштів пішла, щоб забезпечити воїна, і менша частина коштів залишилася в громадах для того, аби забезпечити нормальне життя родині нашого воїна. Це нормальне однозначно лікування, це нормальна освіта і це нормальна культура, адже саме за українську культуру, за українську мову, за українську освіту і за український мир і воює цей воїн.</p>
<p>Тому зверніть увагу, задумайтеся і знайдемо правильний баланс в розподілі військового ПДФО. Це дуже і дуже важливо. Рівно ж важливо, адже не всі кошти ми отримаємо від партнерів і це зрозуміло. Але ми дякуємо нашим партнерам, починаючи від наших сусідів Польщі і всієї Європи, всім міжнародним партнерам за ту допомогу, яку надають українському народу, українському воїну для здобуття миру в Україні і в світі.</p>
<p>Дякую.</p>
<p></p>
<p><a name=_GoBack></a>ГОЛОВУЮЧИЙ. Дякуємо, Павло Андрійович.</p>
<p>Шановні колеги, ще група "Відновлення" і фракція "Голос". Не бажаєте виступити чи є бажання все-таки, колеги? Немає бажань. Тоді, шановні колеги, час для виступів вичерпано.</p>
<p>Шановні народні депутати, відповідно до статті 28 Регламенту Верховної Ради України перед початком розгляду питань пропоную провести сигнальне голосування. Я нагадую: необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло.</p>
<p>Шановні колеги, будь ласка, приготуйтеся. Я прошу вас взяти участь у сигнальному голосуванні. Прошу народних депутатів голосувати.</p>
<p></p>
<p>10:32:12</p>
<p>За-147</p>
<p>7– проти, 1 – утримався.</p>
<p>Шановні колеги, ще раз звертаюся до всіх колег із закликом неухильно дотримуватись безпекових правил у Верховній Раді України і не поширювати інформацію щодо перебігу пленарного засідання, прийнятих у парламенті рішень раніше ніж через годину після завершення нашої роботи.</p>
<p>Шановні народні депутати України, перелік питань, який вам був... який попередньо узгоджений Погоджувальною радою, вам було надано.</p>
<p>Шановні колеги, перед тим, як перейти до його розгляду, я попрошу керівників фракцій і груп на 5-10 хвилин підійти в президію, тому що сьогодні складний такий день, щоб ми погодили деякі нюанси. Будь ласка, невеличка перерва. А народних депутатів я прошу займати свої місця, тому що ми завершимо невеличку нараду і одразу перейдемо до розгляду питань порядку денного.</p>
<p></p>
<p align=center><i>(Після перерви)</i></p>
<p><b> </b></p>
<p>10:39:38</p>
<p>ГОЛОВУЮЧИЙ. Шановні колеги, я прошу зайняти ваші робочі місця. Я дякую, завершилася невеличка технічна перерва, яку ми проводили з лідерами фракцій і груп, і ми можемо переходити до питань порядку денного. Переходимо до розгляду тих питань, які у вас передбачені.</p>
<p>І так, перше питання. Перший законопроект – це проект Постанови про Звернення Верховної Ради України до міжнародних організацій, парламентських асамблей, урядів та парламентів іноземних держав у зв’язку з проведенням російською федерацією незаконних виборів на тимчасово окупованих територіях Донецької, Луганської, Запорізької та Херсонської областей України, Автономної Республіки Крим та міста Севастополя (реєстраційний номер проекту постанови 10054).</p>
<p>Я ставлю пропозицію… Шановні колеги, будь ласка, займіть місця. Я ставлю пропозицію включити це питання до порядку денного сесії. Я прошу народних депутатів голосувати.</p>
<p></p>
<p>10:40:58</p>
<p>За-265</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою і прошу народних депутатів голосувати.</p>
<p></p>
<p>10:41:20</p>
<p>За-240</p>
<p>Рішення прийнято.</p>
<p>Шановні колеги, я запрошую до доповіді голову Комітету з питань зовнішньої політики та парламентського співробітництва Олександра Олександровича Мережка. Оскільки він і від авторів, і від комітету – 4 хвилини. Будь ласка.</p>
<p>Будь ласка, Олександр Олександрович.</p>
<p></p>
<p>10:41:41</p>
<p>МЕРЕЖКО О.О.</p>
<p>Шановний пане Голово, шановні колеги, сьогодні ми розглядаємо проект Постанови Верховної Ради України про Звернення Верховної Ради України до міжнародних організацій, парламентських асамблей, урядів та парламентів іноземних держав у зв’язку з проведенням російською федерацією незаконних виборів на тимчасово окупованих територіях Донецької, Луганської, Запорізької та Херсонської областей України, Автономної Республіки Крим та міста Севастополь.</p>
<p>Проект постанови було внесено членами Комітету з питань зовнішньої політики та міжпарламентського співробітництва у зв'язку із необхідністю реагування Верховної Ради України на проведення 8-10 вересня 2023 року Російською Федерацією незаконних виборів на тимчасово окупованих територіях України.</p>
<p>Метою проекту постанови є звернення Верховної Ради України до міжнародних партнерів із закликом засудити проведення державою-агресором незаконних виборів на тимчасово окупованих територіях України. Визнати нелегітимними всі органи влади Російської Федерації усіх рівнів, члени яких були обрані під час проведення незаконних виборів на тимчасово окупованих частинах територіях Донецької, Луганської, Запорізької та Херсонської областей України, Автономної Республіки Крим та міста Севастополя. Посилити санаційний тиск на Російську Федерацію та безпосередньо осіб, причетних до організації та проведення незаконних виборів тощо.</p>
<p>Комітет ухвалив рішення рекомендувати Верховній Раді України прийняти проект постанови за основу та в цілому і схвалити заяву з урахуванням техніко-юридичних правок.</p>
<p>Прошу підтримати. Дякую за увагу.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Шановні друзі, я прошу запишіться від фракцій і груп: два – за, два – проти для обговорення цього проекту постанови. Будь ласка.</p>
<p>Будь ласка, слово надається Геращенко Ірині Володимирівні, фракція "Європейська солідарність".</p>
<p></p>
<p>10:44:03</p>
<p>ГЕРАЩЕНКО І.В.</p>
<p>Шановні колеги, я думаю, що всі ми уважно слухали дебати на Генасамблеї ООН і Раді Безпеки ООН, що стосувалися війни, розв'язаної Російською Федерацією проти України. Так от, на жаль, тема незаконно організованих Російською Федерацією виборів на окупованих територіях в цих виступах не звучала. Тому сьогоднішнє наше голосування за цю постанову, співавтором якої є я і представники "Європейської солідарності", надзвичайно важливо, ми ніколи не визнаємо цих виборів, ми засуджуємо їх проведення. Нелегітимними є всі ці так звані псевдооргани влади і, безумовно, мають бути просилені санкції і проти Російської Федерації, і проти всіх організаторів цих нелегітимних виборів. Також треба посилити тиск на Росію щодо незаконної паспортизації громадян України, це є частина геноцидної політики. Але звернуть увагу, Російська Федерація зараз формує ці незаконні органи влади, і хто туди заходить: колаборанти, представники заборонених партій, "шаріївці", ОПЗЖ і, на жаль, "слуги народу".</p>
<p>І тому зараз мій заклик до правлячої партії. Ви маєте провести негайно очищення ваших рядів від цих покидьків, яких ви набрали у ваші списки, і вони зрадили сьогодні не так вашу команду, то таке, вони зрадили Україну, і так само, як вони прийшли в "слуги народу" тільки заробляти і "тирити", так зараз вони стали колаборантами, зрадниками і причетні до незаконних виборів, до цих незаконних органів влади, причетні до того, що вони катують українців, збирають списки проукраїнських людей – це абсолютна ганьба.</p>
<p>"Європейська солідарність", сьогодні 2,5 тисячі наших партійців воюють на фронті. А тих, хто негідно себе веде в місцевих органах влади, ми і вчора повичищали на нашому, частині нашого з'їзду. Беріть приклад з "Європейської солідарності" і вичистіть ваші…</p>
<p></p>
<p>ГОЛОВУЮЧИЙ. Слово надається народному депутату Рущишину Ярославу Івановичу, фракція політичної партії "Голос".</p>
<p>Бобровська Соломія Анатоліївна, будь ласка.</p>
<p></p>
<p>10:46:23</p>
<p>БОБРОВСЬКА С.А.</p>
<p>Соломія Бобровська, фракція "Голос". Ви знаєте, моя колега була абсолютно права, тому що, на жаль, українська держава на сьогодні не поставила крапку по відношенню до всіх тих політичних партій, в рядах яких є люди, в яких повинні бути підозри в державній зраді або співпраці з окупантами. На жаль, саме вони продовжують цю окупацію і навіть ті, які вийшли з-під окупації. Це, наприклад, Херсонська область, Харківська область. Дуже важливо провести люстрацію і зрозуміти, де ці люди повинні бути чи у виконавчій сьогодні гілці влади, чи в органах місцевого самоврядування, чи, можливо, вони підуть на вибори, чи, можливо, вони будуть спікерами, як на сьогодні стали на Південноукраїнській АЕС, колишня команда Медведчука і зрадника, спікерами атомної електростанції А це все сприяє і це все кроки до потенційної нової державної зради і окупації.</p>
<p>Але в мене з іншої сторони є прохання до уряду, до Генеральної прокуратури, до профільних міністрів і віце-прем'єрів, Прем'єр-міністра, Президента, з чітким поясненням, який наслідок буде для людини громадянина України, який взяв російський паспорт або який з українським паспортом прийшов на вибори, нелегітимні вибори Російської Федерації на окупованих територіях, який наслідок буде правовий, а далі фактичний для того чи іншого громадянина. Тому що одна історія, коли ми говоримо про те, що це незаконно і це все весь світ розуміє, не визнає і так далі, але інша – це боротьба за наших громадян, які під страхом або під тиском, під насильством, змушені брати десь паспорти, а десь і змушені під дулами автоматів іти на ці вибори. Питання відповідальності нашим же ж громадянам.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Батенко Тарас Іванович група "Партія "За майбутнє".</p>
<p>Передаєте, так? Будь ласка, Гузь.</p>
<p></p>
<p>10:48:23</p>
<p>ГУЗЬ І.В.</p>
<p>Ігор Гузь, 19-й виборчий округ, "За майбутнє".</p>
<p>Шановні друзі, в питаннях так званих виборів на окупованих територіях треба зазначити одну дуже важливу деталь. Кожен, хто брав участь в цих псевдовиборах з українських громадян, чи в якості членів комісій, чи в якості спостерігачів, чи в якості журналістів, які висвітлювали це питання, чи в якості кандидатів, повинен розуміти і відчувати, що цих людей українська держава рано чи пізно дістане і посадить, посадить надовго. Це дуже важливо, аби ці люди розуміли, що вони, їхні родичі, будуть в досяжності української правоохоронної системи, навіть незважаючи на те, що під час умовного відступу з окупантом з наших територій, вони теж будуть під прицілом.</p>
<p>Тому українська держава, наша правоохоронна система, український уряд, парламент мають зробити все можливе для того, щоб кожен дегенерат, кожен манкурт, кожен посібник окупанта, який брав участь у цьому, був під прицілом, аби ми знайшли кожного. Якщо для цього треба буде п'ять років, значить ми маємо шукати цих людей п'ять років, якщо це треба десять значить десять років. Але кожен з них має знати і відчувати, що українська держава рано чи пізно дістане кожного подонка і посадить надовго, це наше спільне важливе завдання.</p>
<p>Дякую. Слава Україні!</p>
<p></p>
<p>ГОЛОВУЮЧИЙ. Героям Слава!</p>
<p>Будь ласка, Кириленко Іван Григорович, фракція "Батьківщина".</p>
<p>Я так розумію, передає Немирі. Будь ласка.</p>
<p></p>
<p>10:50:18</p>
<p>НЕМИРЯ Г.М.</p>
<p>Шановні колеги, фракція "Батьківщина" є співавтором цієї постанови і звернення, і відповідно ми будемо її підтримувати. Чому ми будемо підтримувати? Основне, Донецька область – це Україна, Луганська область – це Україна, Херсонська область – це Україна, Запорізька область – це Україна, Крим – це Україна, Севастополь – це Україна, ось основна причина чому ми підтримуємо це звернення. І ми не дозволимо будь-якій державі, а особливо державі-агресору, проводити, так звані, вибори на території, яка є територією України.</p>
<p>Друге, що я хочу сказати, важливо не те, що там написано, а коли ми робимо цю постанову і тут є проблема, пане Голово і шановні колеги. Ми звертаємося до міжнародних організацій, до асамблей, вже зробили заяву до нас Європейський Союз, кожна країна "Великої сімки" і "Велика сімка" в цілому. На цьому тижні розпочала роботу Генеральна Асамблея ООН. Верховна Рада лише сьогодні, коли вже пройшло майже два тижні після проведення цих, так званих, виборів, звертається до міжнародних організацій і парламентських асамблей.</p>
<p>Я думаю, це треба врахувати, пане Голово, і в подібних випадках, можливо, треба робити заяву Голови Верховної Ради, не чекаючи, коли буде пленарне засідання, треба робити заяву голів фракцій, Голови Верховної Ради, можливо, Комітет у закордонних справах може вчасно це робити, щоб ми не виглядали, як те , що стосується більше всього нас, ми це коментуємо останніми.</p>
<p>Я хочу сказати, що Росія за шість місяців буде проводити нові, так звані вибори, свого, так званого Президента. Ми не мусимо чекати, коли це відбудеться, а розпочати роботу по недопущенню і визнання цих виборів нелегітимними на наших територіях.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Слово надається Веніславському Федору Володимировичу, фракція "Слуга народу".</p>
<p>Ще хтось бажає висловитися з цього приводу, шановні колеги? Якщо ні, то після Федора Володимировича ми будемо голосувати.</p>
<p>Будь ласка, Федір Володимирович.</p>
<p></p>
<p>10:52:36</p>
<p>ВЕНІСЛАВСЬКИЙ Ф.В.</p>
<p>Шановний пане Голово! Шановні колеги! Те, що Російська Федерація намагається демонструвати на тимчасово окупованих територіях, не має нічого спільного не лише з нормами міжнародного права, не лише з загальновизнаними принципами правовими, але і з здоровим глуздом.</p>
<p>Але все було б смішно, якби не було сумно, тому що те, що робить Росія на тимчасово окупованих територіях, проводячи вибори на частині областей України, в деяких населених пунктах, тимчасово окупованих Росією, потім використовується представниками Росії для якихось химерних, бредових думок для оголошення їх з трибуни Організації Об'єднаних Націй.</p>
<p>Тому, безперечно, ми повинні демонструвати, що Україна є цілісною і недоторканною в межах міжнародно визнаних кордонів, жодні окупаційні влади країни-терориста на території України ніяк ...</p>
<p></p>
<p>ГОЛОВУЮЧИЙ. Дякую, Федір Володимирович.</p>
<p>Шановні колеги, ми завершили обговорення цього дуже важливого проекту постанови. Я прошу приготуватися до голосування.</p>
<p>Шановні колеги, я ставлю пропозицію, прийняти в цілому з необхідними техніко-юридичними поправками проект Постанови про Звернення Верховної Ради України до міжнародних організацій, парламентських асамблей, урядів та парламентів іноземних держав у зв'язку із проведенням Російською Федерацією незаконних виборів на тимчасово окупованих територіях Донецької, Луганської, Запорізької та Херсонської областей України, Автономної Республіки Крим та міста Севастополя (реєстраційний номер проекту Постанови 10054). Готові голосувати? Я прошу народних депутатів голосувати.</p>
<p></p>
<p>10:54:48</p>
<p>За-307</p>
<p>Рішення прийнято.</p>
<p>Покажіть по фракціях, будь ласка. Дякую. Прекрасна єдність.</p>
<p>Шановні колеги, надійшла заява від двох груп – перерва із заміною на виступ. Будь ласка, хто буде? Павло Бакунець, правильно я розумію? Будь ласка. А і Андрій Богданович Кіт, так? Будь ласка, три хвилини і після цього ідемо далі. Шановні колеги, в нас насичений порядок денний. Будь ласка. <i>(Оплески)</i></p>
<p></p>
<p>10:55:41</p>
<p>КІТ А.Б.</p>
<p>Шановний пане Голово, народні депутати України! Шановний голово Сейму та парламентарі Республіки Польща! Ми як представники українського парламенту глибоко стурбовані політичною кризою, яка розпочалася у наших дружніх стосунках в зв'язку із зерновою кризою.</p>
<p>Польський народ так само як і український народ стоїть на принципах християнських цінностей, поваги до інститутів родини та сім'ї, глибокого патріотизму та любові своєї Батьківщини. Польща ще в далекі 80-і роки була рупором свободи для мільйонів українців, що проживали у Львові та на заході України і могли дивитися телебачення з Польщі. Польща в 90-і роки... була торгівля з Польщею, була спасінням для мільйонів людей, коли в Україні була економічна криза.</p>
<p>В 2001 році великий син польського народу Святий Павло – Йоан Павло ІІ відвідав Україну, де на зустрічі з молоддю сотням тисяч дітей вказав шлях істини, любові і поваги до своєї країни – шлях, яким зараз ідуть наші дорослі та мужні воїни ЗСУ.</p>
<p>В 2022 році Польща перша відкрила для біженців України двері до свого дому та надала їм прихисток, деколи без паспортів і без документів взагалі. І найголовніше, Польща взяла на себе роль військового посередника та допомогла вибудувати ланцюг військового постачання для ЗСУ України, дала нам дорогу життя, дорогу, яка дає нам віру в нашу перемогу.</p>
<p>Я як в минулому професійний аграрій хочу сказати, що вона надала нам можливість більш широко, вільно торгувати на ринку Євросоюзу так, якби ми були членом Європейського Союзу. Я розумію, що система ведення сільського господарства в Польщі малого сімейного типу є соціальна і спрямована більше на працевлаштування сотень тисяч поляків та строго екологічна і регульована європейськими нормами законодавства. Польща, вводячи заборони, фактично захищає своїх фермерів від потенційного банкрутства. Польська система агробізнесу не здатна конкурувати на зараз з українською агросистемою.</p>
<p>Тому вважаю, що уряд України повинен відкликати свої позови в СОТ, відмінити або перестати вводити заборони на імпорт будь-якої с/г продукції із Польщі та відбудувати конструктивну платформу для інтеграції наших агроринків. Враховуючи те, що Україна так само, як і Польща, є парламентсько-президентськими країнами, ми пропонуємо створити спільну парламентську групу "Україна-Польща" для вирішення цього питання.</p>
<p>Святий Іван Павло II колись любив говорити: "Зумійте справедливо оцінити те, що у вас є та навколо вас, навчиться цінувати, розрізняти, вибирати". Слава Республіці Польща! Слава Україні!</p>
<p><i>(Оплески)</i></p>
<p></p>
<p>ГОЛОВУЮЧИЙ. Шановні колеги, переходимо до наступного питання порядку денного: це проект Постанови реєстраційний номер 10071, це проект Постанови щодо підтримки оборонно-промислового комплексу України в умовах воєнного стану. Шановні друзі, я прошу проголосувати і включити цей проект постанови до порядку денного сесії. Прошу народних депутатів голосувати.</p>
<p></p>
<p>10:59:26</p>
<p>За-293</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>10:59:48</p>
<p>За-261</p>
<p>Рішення прийнято.</p>
<p>Я запрошую до слова автора цієї постанови народного депутата України Давида Георгійовича Арахамію. Будь ласка, Давид Георгійович.</p>
<p></p>
<p>11:00:16</p>
<p>АРАХАМІЯ Д.Г.</p>
<p>Колеги, ви знаєте, яка в нас зараз складна ситуація, яка виникла із-за непорозуміння між гілками влади: між ДАСУ, між Міністерством оборони та взагалі з комплексом військово-промисловим. ДАСУ зробила висновок, де звинуватила всіх постачальників, які постачали будь-яку військову продукцію під час воєнного стану, що вони не мали отримувати взагалі ніякий прибуток. Після того правоохоронні органи пішли з цими висновками ДАСУ і почали умовно "кошмарити" підприємства як державні, так і приватні.</p>
<p>Насправді ми збиралися багато разів на рівні КМУ і не змогли владнати ситуацію, тому що кожна сторона вважає, що вона права.</p>
<p>Що ми робимо сьогодні? Ми робимо цю постанову для того, щоб послати політичний сигнал. Зараз іде судова справа між Міністерством оборони та ДАСУ. Якщо виграє все ж таки Міністерство оборони, тоді це буде прецедент, по якому потім підуть всі інші постачальники. Якщо цього не відбудеться, ми не знаємо взагалі, що буде, як буде розвиватися військово-промисловий комплекс.</p>
<p>Тому прошу вас усіх підтримати цю постанову для того, щоб надіслати всім уповноваженим органам політичний сигнал про те, що не можна такого робити під час війни. Дякую.</p>
<p></p>
<p>ГОЛОВУЮЧИЙ. Шановні колеги, співдоповідати голова комітету буде чи одразу перейдемо: два – за, два – проти? Давайте два – за, два – проти запишимося, будь ласка, колеги.</p>
<p>Слово надається народному депутату Хлапуку Максиму Миколайовичу, фракція політичної партії "Голос". Будь ласка.</p>
<p></p>
<p>11:02:16</p>
<p>ХЛАПУК М.М.</p>
<p>Прошу передати слово Железняку.</p>
<p></p>
<p>ГОЛОВУЮЧИЙ. Ярослав Іванович Железняк, будь ласка.</p>
<p></p>
<p>11:02:26</p>
<p>ЖЕЛЕЗНЯК Я.І.</p>
<p>Шановні колеги, безумовно, цю постанову треба підтримувати. Якщо дуже просто, про що вона говорить: чотири місяці тому існували дві постанови Кабінету Міністрів, які мали між собою протиріччя. Державна аудиторська служба обирає найгірше в цих постановах, дає свій висновок, по якому кожне підприємство, яке постачало щось на початку війни, є злочинцем. Далі, цей висновок стає основою до реальних кримінальних справ і до підприємців, які на початку війни поставляли форму, поставляли бронежилети, поставляли військову зброю, зараз за те, що вони це зробили, заводять реальні кримінальні справи, як на легку промисловість, наприклад, за форму, яку ми закупали і в Україні, а не тільки в Туреччині, так і за зброю.</p>
<p>Ситуація не вирішується чотири місяці. Чотири місяці вже вона в такому тупику, що Міністерство оборони як суб'єкт Кабінету Міністрів подає в суд на іншого суб'єкта Кабінету Міністрів – Державну аудиторську службу. Нічим іншим як, пробачте, ідіотизм це назвати не можна. Але це було б навіть, напевно, в якихось межах, якщо б не було війни. І тому ця постанова – це можливість зараз подати політичний сигнал, що якщо Кабінет Міністрів між собою не може розібратися, то парламент їм відповідає, що ні, люди, які постачали щось для армії, не є злочинцями. Тому дуже вас прошу підтримати цю постанову. Я сподіваюся, що ми приймемо і зміни по Державній аудиторській службі, тому що виглядає це прямо дуже погано.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату України Дануці Олександру Анатолійовичу, фракція політичної партії "Слуга народу".</p>
<p></p>
<p>11:04:34</p>
<p>ДАНУЦА О.А.</p>
<p>Прошу передати слово Олександру Завітневичу. Дякую.</p>
<p></p>
<p>ГОЛОВУЮЧИЙ. Будь ласка, Олександр Михайлович.</p>
<p></p>
<p>11:04:45</p>
<p>ЗАВІТНЕВИЧ О.М.</p>
<p>Дякую. Шановні колеги, ще в доповнення минулих виступів: не чотири місяці, не шість місяців цій проблемі, цю проблему почали розглядати в комітеті ще на початку цього року, січень-лютий. Було дві спроби Кабінету Міністрів підійти до цього важкого спорядження, снаряду, як хочете називайте. Одною постановою відмінили цю постанову, яку приймали в 22-му році, скандальну, але все ж таки спроба, яка була на дронах, вона була вдалою. Тому цією постановою в чергове даємо, уже не знаю, сигнали, меседжі, весь парламент, не тільки в кількості оборонного комітету, що потрібно це все повертати назад, тому що так працювати промисловість не зможе.</p>
<p>І ще, колеги, хочу звернутися до фракцій і груп, які вчора не голосували за кошти, які йдуть на озброєння. Сьогодні, мабуть, всі прокинулися вдома о 5:40, о 5:30 і потім зранку побачили на фейсбуці, в телеграм-каналі від ПвК "Центр", "Південь" чи взагалі від командування, скільки було збито ракет, скільки було влучень і скільки не було їх. Тому я вас закликаю, будь ласка, подумайте про це, чим ми завтра будемо воювати, це стосується ПВО, це стосується боєприпасів, стосується і навіть вже патронів.</p>
<p>Дякую, колеги. Прошу підтримати постанову.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату Україні Гончаренку Олексію Олексійовичу, фракція "Європейська солідарність".</p>
<p></p>
<p>11:06:31</p>
<p>ГОНЧАРЕНКО О.О.</p>
<p>Прошу передати слово Ірині Фріз. Дякую.</p>
<p></p>
<p>ГОЛОВУЮЧИЙ. Прошу Ірина Фріз.</p>
<p></p>
<p>11:06:41</p>
<p>ФРІЗ І.В.</p>
<p>Колеги, я впевнена, що кожен в цій залі не те, що чув про цей зашквар, який влаштував нам всім Кабмін щодо так званого прибутку в складі ціни для виконавців державних оборонних замовлень, а й свідомий того, що дійсно ми маємо зробити цей політичний крок і в черговий раз нормативний хаос Кабміну врегульовувати своїми постановами.</p>
<p>Якщо вдаватись до ретроспективи, то в лютому та березні 22-го року ми розширили повноваження Кабміну і дали йому можливість без класичних тендерних процедур зробити закупівлі для сектору безпеки і оборони, і, зокрема, для Збройних Сил України. Але до чого це призвело? Це призвело до того, що правовий нігілізм в постановах Кабміну сьогодні трактується його цоввками по-різному. Фактично сьогодні блокується державне оборонне замовлення, тому що виконавці, вітчизняні виконавці, які підставили плече нашій державі і зробили замовлення без якоїсь стовідсоткової передплати, яку робили по закордонних угодах, а робили його просто тому, що потрібно було взувати, годувати наші Збройні Сили України, так ось сьогодні цих постачальників "кошмарять" правоохоронні органи.</p>
<p>Я вимагаю від "Європейської солідарності" повернення "години Уряду" в парламент. Ми вважаємо, що саме Кабмін має і далі, навіть в умовах воєнного часу, бути підзвітним Верховній Раді. Колеги, ми – законодавчий орган держави і парламентсько-президентська республіка, ми маємо вимагати звіту Кабміну і реакції на наші акти. Тому що останнім часом, на жаль, ми фіксуємо з вами, що жодної нормативно-правової бази, навіть під ухвалені закони Верховної Ради, Кабмін саботує і не розробляє. Ганьба такому Кабміну!</p>
<p></p>
<p>ГОЛОВУЮЧИЙ. Слово надається Євтушку Сергію Миколайовичу, фракція "Батьківщина".</p>
<p>Івченко Вадим Євгенович. Будь ласка.</p>
<p></p>
<p>11:08:47</p>
<p>ІВЧЕНКО В.Є.</p>
<p>Вадим Івченко, "Батьківщина". Шановні колеги, слушна постанова, яка сьогодні… якої сьогодні потребує військово-промисловий комплекс і Міністерство оборони. Але, разом з тим, коли я чую про тротуарну плитку, коли я чую про футбольні поля, але вся країна, всі військові, ми спостерігаємо за тим, як наші ракети долітають до Феодосії і знищують військові об'єкти там. Ми дивимось, як наші ракети знищують човни в Севастопольській бухті. Просто так вони туди не полетять. Їх потрібно заправити, зробити мехоброботку, заправити ТНТ, порохами, і тільки тоді, коли наше українське ПВО зможе закрити дитячі садочки, зможе закрити наші школи, нашу інфраструктуру, тільки тоді ми будемо непереможні.</p>
<p>Колеги, слушно, коли ми підтримуємо військово-промисловий комплекс. Але перш ніж писати будь-які закони і говорити, запам'ятайте військовий стан. Запам'ятайте, що головне – це Міністерство оборони і їхні потреби. Головне – це Генеральний штаб. І про те, що вони говорять, нам потрібно зважати при написанні будь-яких законів. І військово-промисловий комплекс, його розвиток дасть нам незалежність. Незалежність від партнерів, які так чи інакше колись можуть призупинити допомогу. Ця незалежність дасть можливість з територій лібералізувати, повернути, і в кінці кінців отримати бажану для нас перемогу. Давайте підтримаємо і більше ніколи не будемо говорити про пріоритети тротуарної плитки чи доріг.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення. Ніхто більше не бажає виступити?</p>
<p>Тоді прошу народних депутатів підготуватися до голосування. Я ставлю пропозицію прийняти в цілому з необхідними техніко-юридичними поправками проект Постанови щодо підтримки оборонно-промислового комплексу України в умовах воєнного стану (реєстраційний номер проекту 10071).</p>
<p>Готові голосувати? Я прошу народних депутатів голосувати.</p>
<p></p>
<p>11:11:40</p>
<p>За-306</p>
<p>Рішення прийнято.</p>
<p>По фракціях покажіть, будь ласка. Дякую.</p>
<p>Шановні колеги, наступний законопроект 9610, це друге читання. Це проект Закону про внесення змін до Закону України "Про національні меншини (спільноти) України" щодо деяких питань реалізації прав і свобод осіб, які належать до національних меншин (спільнот) України.</p>
<p>Я запрошую до трибуни голову Комітету з питань прав людини, деокупації та реінтеграції тимчасово окупованих територій України, національних меншин і міжнаціональних відносин Задорожного Андрія Вікторовича.</p>
<p>Ми домовлялися, там буде дві поправки. Шановні колеги, не розходьтеся, буде тільки дві поправки від народного депутата В'ятровича, і ми голосуємо законопроект. Ці поправки він буде ставити на підтвердження.</p>
<p>Будь ласка, народний депутат В'ятрович. Тільки називайте одразу номер поправки, щоб ми могли знайти.</p>
<p></p>
<p>11:12:41</p>
<p>В’ЯТРОВИЧ В.М.</p>
<p>Шановні колеги, прошу поставити на підтвердження і не підтримувати поправку номер 7. Йдеться про мистецькі видовищні заходи, що проводяться мовами меншин.</p>
<p>Редакція першого читання передбачає, що навіть не сам захід, а конферанс, тобто короткий супровід, має дублюватися українською за запитом відвідувачів, поданим не менше ніж за 72 години. Ця норма сама по собі, на мою думку, принижує статус української мови і її носіїв, але комітет пішов далі і вніс поправку, що конферансьє робитиме переклад на українську лише, якщо за 72 години звернеться не менше десяти громадян. Це вже пряма, на мою думку, дискримінація українців у власній державі. Право на дублювання, оголошення українською мовою в українській державі не може залежати від того, скільки людей хоче це право реалізувати.</p>
<p>Прошу поставити поправку номер 7 на підтвердження і провалити її, зберігши редакцію першого читання. Дякую.</p>
<p></p>
<p>ГОЛОВУЮЧИЙ. Будь ласка, позиція комітету. Шановні колеги… Будь ласка, позиція комітету.</p>
<p></p>
<p>11:13:38</p>
<p>ЗАДОРОЖНИЙ А.В.</p>
<p>Вибачте, пане В'ятрович, тут, я не знаю, немає ніякого зазіхання на українську мову, це виключно рекомендація від Єврокомісії, котра при останній нашій Zoom-зустрічі висловила бажання, щоб саме кількість людей була встановлена в такий спосіб. Це єдине.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, 7 поправка, ви зрозуміли, так? Я ставлю… Вона комітетом врахована. Водночас народний депутат В'ятрович просить поставити таке рішення комітету на підтвердження. Прошу народних депутатів голосувати, 7 поправка .</p>
<p></p>
<p>11:14:37</p>
<p>За-227</p>
<p>Рішення прийнято.</p>
<p>Наступна поправка яка?</p>
<p>По фракціях покажіть, будь ласка.</p>
<p>Будь ласка, яка наступна поправка? В'ятрович.</p>
<p></p>
<p>11:14:55</p>
<p>В’ЯТРОВИЧ В.М.</p>
<p>10 поправка. Прошу поставити на підтвердження і не підтримувати поправку номер 10. Ця поправка вилучає важливу норму, що порядок утворення і функціонування спеціальних книгарень для реалізації прав національних меншин визначаться Мінкультом. Чому її не можна вилучати? Бо на книгарні для нацменшин не поширюється Закон про мову, який зобов'язує мати не менше 50 відсотків асортименту українською. І якщо замість чітких правил, як відрізняти книгарню для нацменшин від звичайної книгарні, лишиться лише декларативне визначення, будь-яка книгарня зможе ігнорувати Закон про мову. Це категорично неприйнятно і, наскільки я знаю, автори поправки не наполягають на її врахуванні.</p>
<p>Прошу поставити поправку номер 10 на підтвердження і провалити її, зберігши редакцію першого читання. Дякую.</p>
<p></p>
<p>ГОЛОВУЮЧИЙ. Будь ласка, позиція комітету.</p>
<p></p>
<p>11:15:50</p>
<p>ЗАДОРОЖНИЙ А.В.</p>
<p>Комітет вважає, що нема ніякого утиску української мови в питанні спеціалізованих чи неспеціалізованих книгарень. Тому, по великому рахунку, зміст і бажання невідомі мені. Так що прошу залишити правку і підтримати рішення комітету.</p>
<p></p>
<p>ГОЛОВУЮЧИЙ. Шановні колеги, поправка номер 10, вона врахована редакційно. Водночас народний депутат В'ятрович просить поставити таке рішення комітету на підтвердження.</p>
<p>Я ставлю 10 поправку в редакції, як вона врахована редакційно комітетом, на підтвердження. Прошу народних депутатів голосувати.</p>
<p></p>
<p>11:16:42</p>
<p>За-176</p>
<p>Рішення не прийнято. Поправка вилетіла.</p>
<p>Шановні колеги, ми завершили обговорення, можемо переходити до прийняття рішення в цілому.</p>
<p>Шановні колеги, я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Закону України "Про національні меншини (спільноти) України" щодо деяких питань реалізації прав і свобод осіб, які належать до національних меншин (спільнот) України (реєстраційний номер 9610).</p>
<p>Готові голосувати? Прошу народних депутатів голосувати.</p>
<p></p>
<p>11:17:38</p>
<p>За-318</p>
<p>Рішення прийнято. Закон прийнятий в цілому.</p>
<p>Покажіть по фракціях. Дякую.</p>
<p>Шановні колеги, наступний законопроект 9269, а також альтернативні до нього 9269-1, 9269-д.</p>
<p>Шановні колеги, я ставлю пропозицію, це проект Закону про внесення змін до Закону України "Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення" щодо приведення термінології у відповідність із міжнародними стандартами, я ставлю пропозицію розглянути це питання за скороченою процедурою. Будь ласка.</p>
<p></p>
<p>11:18:27</p>
<p>За-238</p>
<p>Рішення прийнято.</p>
<p>Шановні колеги, я запрошую до слова першого заступника міністра фінансів України Улютіна Дениса Валерійовича. Будь ласка.</p>
<p></p>
<p>11:18:47</p>
<p>УЛЮТІН Д.В.</p>
<p>Шановний пане Голово, шановні народні депутати! Законопроект було розроблено Міністерством фінансів з метою приведення термінології до застосування у відповідність до європейських стандартів з питань боротьби з відмиванням коштів та фінансуванням тероризму, а також для виконання рекомендацій експертів FАTF, Єврокомісії та Комітету Ради Європи з оцінки заходів протидії відмиванню коштів та фінансування тероризму.</p>
<p>Прийняття законопроекту є умовою вступу України до Європейського Союзу та отримання фінансової допомоги від МВФ. Саме скасування трирічного обмеження строку для визнання особи, політичної значущої особи, структурний маяк…</p>
<p>Законопроектом пропонується внести такі зміни до Закону про фінмоніторинг. У терміні "діяч, який виконує публічні функції в міжнародних організаціях", "іноземні публічні діячі" та "національні публічний діячі" виключити слова "протягом останніх трьох років". Доповнити нормою, згідно якої суб'єкт первинного фінансового моніторингу (СПФМ) повинен забезпечити належне застосування ризик орієнтовного підходу під час обслуговування клієнтів, які є політично значущими особами.</p>
<p>Враховуючи важливість даного законопроекту, прохання його підтримати. Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я запрошую до слова народного депутата України Дубінського Олександра Анатолійовича, автора альтернативного законопроекту. Будь ласка.</p>
<p></p>
<p>11:20:20</p>
<p>ДУБІНСЬКИЙ О.А.</p>
<p>Шановні колеги, я зрідка виступаю з цієї трибуни у Верховній Раді, але коли йшла підготовка до прийняття цього законопроекту я побачив дуже дивну річ, як цей зал об'єднався. Об'єднався в тому, що ніхто не хоче голосувати за Закон про ПЕПів, ніхто не хоче, щоб його статки та фінансові рахунки моніторилися комерційними банками і людям відмовляли в тому, що вони будуть обслуговуватися через те, що вони ПЕПи і ПЕПи пожиттєво.</p>
<p>Я останній раз, навіть не пам'ятаю, коли я бачив таку єдність цього залу, тому що, коли це стосується народних депутатів, то всі готові відстоювати свою позицію, тиснути на жовту або червону кнопку, але тільки не в тому разі, коли це стосується прав чи обов'язків звичайних громадян. Коли це стосується звичайних громадян, ви всі голосуєте "за". Ви голосуєте за підняття податків, ви голосуєте за підняття тарифів, ви голосуєте за підняття кредитних ставок, ви голосуєте за "шкурняки" та корупцію, і тільки коли це стосується ваших інтересів, ви голосуєте проти чи утримуєтесь, виконуючи всі вказівки Офісу Президента. Мені здається, що настав час зрозуміти, що з цього залу ви вийдете із зіпсованою репутацією, незважаючи, чи будете ви ПЕПами, чи не будете. І зробити хоч щось що б дало вам можливість ходити по вулиці так, аби вам не плювали в спину.</p>
<p>Я пропоную вам розглянути проект постанови, який я зареєструю, про те, щоби вимагати від Державної прикордонної служби та Кабінету Міністрів виконання Конституції України, щоби дозволити всім громадянам України в незалежності від їх віку та військової спеціальності виїжджати за кордон, як це встановлено Конституцією. Оце буде...</p>
<p></p>
<p>ГОЛОВУЮЧИЙ. Будь ласка, наступний співдоповіч... доповідач альтернативного законопроекту 9269-д – голова підкомітету Комітету з питань фінансів, податкової та митної політики Василевська-Смаглюк Ольга Михайлівна.</p>
<p>Я так розумію, Ольга Михайлівна, ви і від комітету. Правильно? Ви представляєте альтернативний і від комітету, правильно? Доопрацьований від комітету і рішення комітету теж ви? Тоді 4 хвилини, будь ласка.</p>
<p></p>
<p>11:22:54</p>
<p>ВАСИЛЕВСЬКА-СМАГЛЮК О.М.</p>
<p>Шановні колеги, Комітет з питань фінансів, податкової і митної політики на своєму засіданні вирішив підтримати редакцію доопрацьованого комітетом проекту Закону України про внесення змін до Закону України про запобігання та протидію легалізації (відмиванню) доходів, отриманих злочинним шляхом, фінансуванню тероризму та розповсюдження зброї масового знищення, щодо політично значущих осіб. І зареєструвати цей проект, внести його на розгляд Верховної Ради.</p>
<p>Тому від комітету прошу вас підтримати доопрацьований законопроект і нагадаю вам ще раз, що 4 листопада минулого року, минув вже майже рік, я стояла також за цією трибуною і просила вас, шановні колеги, не робити помилку і не голосувати за правки, які вводили часові обмеження для існування у особи статусу публічного діяча.</p>
<p>Тепер ми вимушені виправляти ту помилку, яка повністю розсинхронізувала наше законодавство із законодавством Європейського Союзу, де на пан'європейському рівні панує принцип: One speck forever PEP.</p>
<p>Джон Кеннеді казав, що від тих, кому багато дано, багато і вимагатимуть. Через статус публічних діячів фінустанови ставилися до нас з особливою увагою, подекуди надмірною, і все це нам з вами не подобалось. Але від нашого голосування, шановні колеги, за цей проект сьогодні залежать наші перспективи членства у Європейському Союзі. У Європейському Союзі, в який ми обіцяли вступити нашому народу, який нас обирав у 2019 році, за який в 2013 і 2014 роках люди гинули на Майдані, гинули на Донбасі за наш європейський вибір. І не можна сидіти на двох стільцях: з одного боку не звітувати про походження своїх коштів, тому що це незручно, а з другого обіцяти людям євроінтеграційний курс України і вимагати цього від людей.</p>
<p>Не дайте власним емоціям, які викликає у вас досвід обслуговування банками? стати на шляху нашої нації до її цивілізаційного вибору. Статус РЕР – це не вирок, це формальність, наявність якої дає підстави уважніше аналізувати транзакції, наші з вами транзакції, які так прискіпливо люди спостерігають, і за нашими деклараціями також. І не дайте можливості потім переголосовувати те, що буде заветовано Президентом. За це я також вас закликаю. Якщо ми вже взяли курс на європейську інтеграцію, щось обіцяли нашим європейським партнерам, давайте, будь ласка, це чесно виконувати, якщо ми хочемо взагалі вступити в Євросоюз.</p>
<p>Доопрацьованим комітетом проектом усі фінустанови, які спробують приймати не так і безпідставно відмовлятимуть нам з вами в обслуговуванні, нестимуть фінансову відповідальність у вигляді штрафних санкцій. Підтримайте законопроект, покажіть, що слова "Україна понад усе!" – це не просто слова і ми ставимо наші євроінтеграційні інтереси вище власних.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, переходимо тепер до обговорення цього законопроекту. Я прошу фракції і групи записатися два – за, два – проти для обговорення даного проекту закону. Будь ласка.</p>
<p>Слово надається народному депутату України Герусу Андрію Михайловичу, фракція політичної партії "Слуга народу".</p>
<p></p>
<p>11:26:30</p>
<p>ГЕРУС А.М.</p>
<p>Слово на підтримку важливого законопроекту прошу передати Гетманцеву Данилу Олександровичу.</p>
<p></p>
<p>ГОЛОВУЮЧИЙ. Данило Олександрович Гетманцев, будь ласка.</p>
<p></p>
<p>11:26:47</p>
<p>ГЕТМАНЦЕВ Д.О.</p>
<p>Шановні друзі, ми сьогодні даємо відповідь на дуже просте питання без обговорення змісту, без усіх цих дискусій тривалих, які тривали у нас пів року останні, до цього ще років з три: чи готові ми бути членами ЄС, чи ні?</p>
<p>Єврокомісія говорить нам дуже прості речі. В нашому законодавстві є принцип: один раз ПЕП – назавжди ПЕП. Імплементуйте цей принцип до свого законодавства. Ви готові це зробити, ви готові обтяжити своїх вищих посадових осіб такими обов'язками? Тоді ви готові бути членами ЄС. Якщо ви не готові цього зробити, ви також визнайте це.</p>
<p>Тому сьогодні цивілізаційний вибір, без перебільшення. Ми з вами голосуємо не за якісь правки до якогось закону. Ми голосуємо з вами за те, чи присутні в цьому залі готові бути членами ЄС, готові бути громадянами ЄС, чи вони хочуть залишатися там, де ми є зараз. Тому дуже відповідально поставтеся до цього голосування.</p>
<p>І прошу підтримати це рішення, яке є передумовою старту перемовин про членство в ЄС, останньою передумовою. Дякую.</p>
<p></p>
<p>ГОЛОВУЮЧИЙ. Дякую вам.</p>
<p>Слово надається народному депутату України Костенку Роману Васильовичу.</p>
<p>Слово передає Устіновій Олександрі Юріївні. Будь ласка.</p>
<p></p>
<p>11:28:21</p>
<p>УСТІНОВА О.Ю.</p>
<p>Шановні колеги, я зараз не буду говорити лозунгами якимись або закликами. Я вам розкажу, що в цьому законі, який ми сьогодні зараз будемо голосувати, тому що ми десять разів його переписували, проводили консультації з європейцями.</p>
<p>Чи там написано, що ви ПЕП? Так, але, і ми це все ж таки прописали, я думаю, що це Європейський Союз задовольнить, що після 12 місяців після припинення наших повноважень ми не зобов'язані повідомляти фінансові інституції про те, що ми ПЕП. Це дуже важливо, тому що, грубо кажучи, якщо ви захочете відкрити рахунок за кордоном, тому що всередині Нацбанк піде на поступки і в нас не будуть так, як раніше, ми по чотири години стояли, нам у віконце казали до побачення, ви – ПЕП, то за кордоном це може бути проблема. Але якщо ви не будете проставляти галочку, що ви ПЕП, ймовірніше за все ніяких проблем у вас не буде.</p>
<p>Друге. І що важливо, створюється реєстр ПЕП. Скажу чесно, я була проти цього, тому що я думаю, що Європейський Союз це не підтримує, але якщо ви будете спокійніші, якщо ви не будете в цьому реєстрі через 12 місяців, то ви зможете взяти цю довідку. Скажу вам чесно, я думаю, що це проблема, тому що краще вам не проставляти галочку, що ви ПЕП, ніж приходити у французький банк з українською довідкою і печаткою і казати, що о, я вже не в реєстрі. Як тільки ви це їм скажете, вони зрозуміють, що ви або були ПЕП, або є і тоді полізуть вас шукати. Але якщо ви вважаєте, що це вам дасть додатковий захист принаймні в Україні, було запропоновано створити такий реєстр.</p>
<p>Нам доведеться голосувати цей закон, він є трошки легшим ніж це зараз є регулювання в Європейському Союзі. І головне, за що ми боролися, - це щоб ми не відмічали, що ми ПЕП після 12 місяців, так як це роблять зараз депутати Європарламенту. Тому я прошу підтримати цей законопроект і дати нам шлях до ЄС.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Слово надається Геращенко Ірині Володимирівні. Шановні колеги, і після цієї доповіді, після цього виступу ми будемо голосувати. Прошу народних депутатів зайняти свої місця.</p>
<p>Будь ласка, Ірина Володимирівна.</p>
<p></p>
<p>11:30:21</p>
<p>ГЕРАЩЕНКО І.В.</p>
<p>Я думаю, що фракція "Європейська солідарність" найбільш відповідально ставиться до завдання парламенту щодо вступу України до ЄС і НАТО. Саме тому наша фракція на відміну від "слуг" голосувала за відкритість електронних декларацій, а ви це зробили тільки після по жопі Президента Зеленського. Безумовно, ми підтримуємо і внесення змін до законодавства щодо ПЕП. Але всі ці зараз розслідування, опитування українців і статті про корупцію не завершаться з відкриттям декларування і законодавством про ПЕП, якщо буде тривати корупція. І ви саме монобільшість, яка має моновладу, свій уряд, всі свої силові структури, маєте це усвідомити. Доти, доки не будуть декларуватися ті, хто насправді керує країною, а це радники Офісу Президента, це всі ті люди, які сьогодні дають вказівки в тому числі і силовим структурам, вони будуть тіньовими цими сірими кардиналами країни.</p>
<p>І також ми хочемо звернутися до тих депутатів, які внесли поправку, а ви її проголосували, щодо виведення з декларування керівників державних підприємств, які сьогодні отримують зарплату від 400 тисяч гривень до мільйона гривень на місяць, з тендерних комітетів, які сьогодні не будуть декларуватися. І ви їх навіть вивели з конфлікту інтересів. Це ненормально!</p>
<p>Тому наша фракція буде вносити поправки про те, що і радники Президента є пожиттєвими ПЕПами. Ті, хто сьогодні керують міністерствами, керують урядом, який фактично ліквідували, керують парламентом, мають і декларуватися, і бути ПЕПами. І так само мають сьогодні декларуватися керівники підприємств державних. Це ненормально, що вони отримують зарплату більше, ніж міністри і Президент, а при цьому не декларуються, ні за що не відповідають і тирять, тирять і тирять. І це ви зробили таку систему влади в державі. А ми будемо боротися з корупцією.</p>
<p></p>
<p>ГОЛОВУЮЧИЙ. Шановні колеги, будь ласка, займіть свої місця, ми переходимо до прийняття рішення. Шановні колеги, будь ласка, займіть свої місця. Це справді дуже важливий законопроект. Я просто хочу нагадати той день, коли сюди вносили прапор Європейського Союзу. І прапор Європейського Союзу – це не просто право, це обов'язки. І я дуже прошу вас також сьогодні підтримати цей законопроект.</p>
<p>Шановні колеги, я ставлю пропозицію прийняти за основу проект Закону про внесення змін до Закону України "Про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення" щодо політично значущих осіб (реєстраційний номер законопроекту 9269-д).</p>
<p>Готові голосувати, шановні колеги? Я прошу народних депутатів голосувати.</p>
<p></p>
<p>11:33:42</p>
<p>За-260</p>
<p>Рішення прийнято.</p>
<p>Покажіть по фракціях, будь ласка. Дякую, колеги.</p>
<p>Шановні колеги, я прошу не розходитись, наступне питання коротке – це по 131-й Регламенту, ми одне уточнення зробимо.</p>
<p>20 вересня 2023 року на підставі рішення (протокол №140) до мене звернувся Комітет Верховної Ради України з питань правової політики з пропозицією усунути неузгодженість у тексті прийнятого Верховною Радою України 6 вересня 2023 року Закону про внесення змін до Закону України "Про судоустрій і статус суддів" та деяких законів України щодо зміни статусу та порядку формування служби дисциплінарних інспекторів Вищої ради правосуддя (реєстраційний номер 9483-2).</p>
<p>Під час підготовки тексту прийнятого закону на підпис виявлено неузгодженість у окремих його положеннях. У зв'язку з цим на розгляд Верховної Ради відповідно до статті 131 Регламенту Верховної Ради України вноситься пропозиція щодо усунення в цьому законі неузгодженостей. Відповідні матеріали вам було надано.</p>
<p>Згідно з частиною четвертою статті 131 Регламенту Верховної Ради обговорення питання не проводиться. Тому, шановні колеги, переходимо до голосування. Будь ласка.</p>
<p>Я ставлю на голосування пропозицію, ініційовану Комітетом Верховної Ради України з питань правової політики, щодо усунення неузгодженості в тексті прийнятого Закону України "Про внесення змін до Закону України "Про судоустрій і статус суддів" та деяких законів України щодо зміни статусу та порядку формування служби дисциплінарних інспекторів Вищої ради правосуддя" (реєстраційний номер 9483-2).</p>
<p>Шановні колеги, я прошу народних депутатів голосувати.</p>
<p></p>
<p>11:35:35</p>
<p>За-264</p>
<p>Рішення прийнято.</p>
<p>Шановні депутати, розгляд питання завершено. Дякую.</p>
<p>Наступне питання, шановні колеги, це… Ми домовилися, що ми два законопроекти: 9422, 9422-1 і 5184 розглянемо по такій процедурі, що один ми з обговоренням, перших два з обговоренням, а наступний без обговорення.</p>
<p>Тому, шановні колеги, законопроект 9422 і альтернативний до нього я ставлю пропозицію розглянути ці законопроекти за скороченою процедурою. І прошу голосувати.</p>
<p>Стоп! Стоп! Секундочку.</p>
<p>Будь ласка, Власенко.</p>
<p></p>
<p>11:36:20</p>
<p>ВЛАСЕНКО С.В.</p>
<p>Дякую, Руслан Олексійович.</p>
<p>Ми домовлялися, що ми їх розглянемо разом і буде одне обговорення на два. Тобто там будуть виступи авторів двох законів і одне обговорення на два.</p>
<p></p>
<p>ГОЛОВУЮЧИЙ. Добре. Давайте тоді так, справді, давайте тоді ми зробимо одне обговорення по двох законопроектах і одне голосування. Немає заперечень, шановні колеги? Але все рівно нам треба проголосувати скорочену процедуру, Сергій Володимирович.</p>
<p>Я ставлю пропозицію розглянути ці законопроекти за скороченою процедурою. Прошу голосувати.</p>
<p></p>
<p>11:37:00</p>
<p>За-240</p>
<p>Рішення прийнято.</p>
<p>Шановні колеги, тоді давайте… Є необхідність доповідати? Да. Тоді давайте.</p>
<p>Я запрошую голову підкомітету Комітету з питань фінансів, податкової та митної політики Василевську-Смаглюк Ольгу Михайлівну з приводу першого законопроекту 9422. Будь ласка.</p>
<p></p>
<p>11:37:26</p>
<p>ВАСИЛЕВСЬКА-СМАГЛЮК О.М.</p>
<p>Шановні колеги, прошу вас звернути увагу на соціально-орієнтований законопроект, який взагалі зараз припиняє будь-які маніпуляції зі споживчими кредитами за завищеними ставками. Ми з Національним банком пропрацювали цей механізм. Ми розглянули дуже багато, десятки тисяч скарг людей, які звертаються до мікрофінансових установ за споживчими кредитами. Отримують ці кредити під 2 тисячі 800 тисяч річних, під 3 тисячі річних, під півтори тисячі річних і вимушені за 5 тисяч гривень, які вони позичають на два тижні, переплачувати майже 2 тисячі гривень.</p>
<p>Я вас прошу розглянути цей законопроект. Він стосується зниження ставок, і так, щоб зберегти мікрофінансову установу, щоб їй було цікаво бути присутньою на ринку, з одного боку, а з другого боку, припинити грабіж людей. Люди не можуть осягнути ці мікрокредити, тому вони занадто дорогі. Це перше.</p>
<p>Друге. Ми припиняємо будь-яку брехню, яка є в рекламі. Наприклад, ви бачите на зупинках, в метро: кредити під нуль відсотків річних. Це все неправда. Людей дезінформують, їм брешуть. Пишуть це все маленькими буквами, реальний відсоток, за який люди позичають ці гроші.</p>
<p>Я розумію, що зараз мікрофінансові установи, дуже багато наших колег накрутили, що від цього загнеться весь ринок, що мікрофінансові установи вимушені будуть піти, тому що вони не зможуть утримувати свій баланс. Але це все неправда. Людям потрібні доступні кредити і ми залишаємо для них можливість отримати ці доступні кредити під 365 відсотків річних, залишаючи при цьому прибуток для мікрофінансової установи і зробивши ці кредити доступними. Людям потрібно відновлювати житло, вони позичають на своє здоров'я, на операції. Давайте зробимо ці кредити доступними для людей і чесними по відношенню до них.</p>
<p>Дякую за увагу.</p>
<p></p>
<p>ГОЛОВУЮЧИЙ. Слово надається народному депутату України автору альтернативного законопроекту 9422-1 Євгену Васильовичу Петруняку. Будь ласка, Євген Васильович.</p>
<p>Немає, да, не буде доповідати? А ви співавтор, да? Будь ласка, Ніна Петрівна Южаніна.</p>
<p></p>
<p>11:39:58</p>
<p>ЮЖАНІНА Н.П.</p>
<p>Шановні колеги, насправді, основний проект закону 9422, який підготовлений Національним банком і поданий народними депутатами від "слуг", це скасування прозорості дій НБУ, що не відповідає європейським нормам, це непередбачуваність законодавства на ринку банківських та фінансових послуг, збільшення фінансових та адміністративних витрат банків, ризики для розширення тіньової сфери надання мікрокредитів.</p>
<p>Колега тут дуже багато сказала до слів, які змінюють нібито ваше ставлення до цього проекту закону і до цієї проблеми. Я думаю і розділяємо з співавторами потребу захисту споживачів. Щоб ви добре знали, за перші пів року 2023 року мікрокредитами скористувалися 4 мільйони українців, середня сума кредиту була 4 тисячі 500 гривень. І насправді зараз треба підійти абсолютно з розумінням спроможності фінансових компаній, які надають такі мікрокредити, бо держава через банківську систему як і Національний банк нічого не запропонував простим людям, щоб вони швидко могли взяти на декілька днів ці кредити.</p>
<p>Насправді, кредити під 5, 7 відсотків за день – це нереально великі суми, абсолютно точно вводять в оману людей, які є фінансово безграмотними.</p>
<p>Тому в альтернативному проекті закону запропоновано те, що можуть зробити компанії, які насправді себе зарекомендували відповідальними компаніями. Це на час воєнного стану або не більше 365 днів ставка 2,5 відсотка і після закінчення воєнного стану 2 відсотки. Запам'ятайте, будь ласка, зараз дуже критична ситуація в людей. Якщо ви приймете основний законопроект, більшість компаній не зможуть покривати 75 відсотків неповернення кредитів. Не забувайте, що люди, які…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, це були доповіді по законопроектах 9422, 9422-1. І ми домовилися, що ми також розглянемо 5184 як спарений законопроект.</p>
<p>Слово надається Юлії Володимирівні Тимошенко як авторці цього законопроекту. Будь ласка. Включіть, будь ласка, з місця.</p>
<p></p>
<p>11:42:30</p>
<p>ТИМОШЕНКО Ю.В.</p>
<p>Юлія Тимошенко, фракція "Батьківщина".</p>
<p>Шановні колеги, ми ж всі з вами розуміємо, що люди в Україні загнані практично в глухий соціальний кут. Ви подивіться на бюджет наступного року, де мінімальний прожитковий рівень, який в усіх нормальних країнах розраховується і нижче чого людям платити не можна, на жаль, проігнорований бюджетом повістю. І в нас мінімальна пенсія, яку ми зараз можемо платити людям згідно мінімального прожиткового рівня, - це 6 тисяч гривень з копійками. А людям платять 2 тисячі гривень з копійками. Якщо мінімальна заробітна плата, розрахована на базі мінімального прожиткового рівня, мусить складати зараз більше 9 тисяч гривень, людям ставлять сьогодні 7 тисяч гривень.</p>
<p>Як вони, українці, в такій біді можуть прожити, прогодувати свої родини, виховати своїх дітей? Ви влаштували реальний соціальний геноцид нації.</p>
<p>І потім ви їх заганяєте от в ці установи мікрокредитування, де люди від відчаю думають, що вони беруть кредит на пару днів, а реально вони потрапляють в 3 тисячі відсотків річних, і потім проти них влаштовують колекторські компанії справжній Армагеддон. Їм жити не дають, їх нищать, у них забирають квартири, у них забирають їх речі. І на все це держава дивиться, тому що покриває ці рейдерські, абсолютно нелюдські, колекторські компанії і компанії по наданню мікрокредитів.</p>
<p>Тому наша альтернатива дуже проста. Заборонити взагалі це мікрокредитування, і щоб Нацбанк, і парламент виробили порядки, які потрібні для людей…</p>
<p></p>
<p>ГОЛОВУЮЧИЙ. Шановні колеги, ми пройшли представлення цих законопроектів. Ми домовилися одне обговорення по всіх законопроектах. Тому я прошу народних депутатів, фракції і групи записатися: два – за, два – проти. Будь ласка.</p>
<p>Будь ласка, Данило Олександрович Гетманцев, фракція "Слуга народу".</p>
<p></p>
<p>11:45:18</p>
<p>ГЕТМАНЦЕВ Д.О.</p>
<p>Шановні друзі, що відбувається зараз? Зараз компанії, що надають мікрокредити людям, надають їх, не перевіряючи, кому вони надають. Ці кредити надаються вночі, ці кредити надаються людям, які вже мають по 50 кредитів. Ці кредити надаються людям, які програлися, алкоголікам, ті, хто не відповідають за повернення цих грошей, і мікрокредитні компанії знають про це, надаючи ці кредити. Це спричиняє біль, це спричиняє горе сім'ям, українським сім'ям, десяткам, сотням тисяч українських сімей.</p>
<p>Законопроект спрямований на те, аби зробити цей ринок цивілізованим, аби компанії перевіряли тих, кому вони надають кредити, аби відсотки за цими кредитами не були шаленими, а вони могли бути повернутими і виплаченими в принципі, аби людина не попадала в боргове рабство, як це є зараз. Це світлий, класний законопроект, який робить ринок мікрокредитування цивілізованим. І так, дійсно, мікрокредитні компанії роблять все, аби цей законопроект не пройшов в залі. Вони збивають цей законопроект умисно, дбаючи про свої відсотки, дбаючи про свій заробіток, який не є праведним заробітком, який не є бізнес-заробітком, який є заробітком на чужому людському горі.</p>
<p>Тому, власне, цей законопроект, який ми пропонуємо, він розроблений дійсно спільно з Національним банком, з регулятором, який підтримує цей законопроект. Там є норми, які взяті нами на себе відповідно до меморандуму з Міжнародним валютним фондом, таким чином від цього законопроекту залежить також і фінансування України.</p>
<p>Я прошу підтримати його у першому читанні однозначно зеленою кнопкою і потім доопрацювати до другого. Дякую.</p>
<p></p>
<p>ГОЛОВУЮЧИЙ. Слово надається народному депутату України Дмитруку Артему Геннадійовичу, депутатська група "Відновлення України" у Верховній Раді України. Будь ласка.</p>
<p></p>
<p>11:47:26</p>
<p>ДМИТРУК А.Г.</p>
<p>Прошу передати слово Вороньку Олегу Євгенійовичу.</p>
<p></p>
<p>ГОЛОВУЮЧИЙ. Будь ласка, Олег Євгенійович Воронько.</p>
<p></p>
<p>11:47:36</p>
<p>ВОРОНЬКО О.Є.</p>
<p>Добрий день, шановні колеги! Сьогодні розглядаємо дуже важливу ініціативу з наведення порядку на ринку так званих мікрокредитів, які роздають небанківські фінансові установи майже під кожною станцією метро і в кожному магазині.</p>
<p>Денна процентна ставка у таких кредитах може сягати 5 відсотків, а середня номінальна річна ставка більше 1 тисячі відсотків річних. Так далі не може бути, людина не в змозі платити такі відсотки, таких ставок немає в жодній країні ЄС.</p>
<p>Депутатська група "Відновлення України" підтримує запровадження поняття "денна процентна ставка" та встановлення максимального розміру денної відсоткової ставки до 1 відсотка. Також підтримуємо заборону надавати мікрокредити особам, які мають ігрову залежність та внесені до реєстру осіб, яким обмежено доступ до гральних закладів, участь в азартних іграх. Додатково необхідно заборонити неправдиву рекламу мікрокредитів на кшталт "швидка позика під нуль відсотків".</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату України Немирі Григорію Михайловичу, фракція політичної партії "Всеукраїнське об'єднання "Батьківщина".</p>
<p></p>
<p>11:49:19</p>
<p>НЕМИРЯ Г.М.</p>
<p>Прошу передати слово Юлії Тимошенко.</p>
<p></p>
<p>ГОЛОВУЮЧИЙ. Будь ласка, Юлія Володимирівна Тимошенко.</p>
<p></p>
<p>11:49:25</p>
<p>ТИМОШЕНКО Ю.В.</p>
<p>Юлія Тимошенко, "Батьківщина". Я хочу продовжити практично те, про що я розповідала щойно. Мова йде про те, що от ці структури мікрокредитування, вони, по суті, дуже часто об'єднують ОЗУ – організовані злочинні угрупування. Поліція не захищає людей, які потрапляють під, ну, по суті, прес цих організацій мікрокредитування.</p>
<p>Є вихід абсолютно інший з цієї ситуації. Перше. Почати розуміти, що на дві тисячі гривень, на п'ять тисяч гривень, на шість тисяч гривень в місяць людина з родиною прожити не може, потрібна абсолютно інша соціальна політика в державі, а не ту, яку ви заклали бюджетом на наступний рік.</p>
<p>По-друге, що потрібно зробити, потрібно прийняти закон, який дає можливості банківським установам давати короткі кредити для людей, які їх потребують, під нормальний банківський процент, не під драконівський. І дати людям хоч який вихід, не залишаючи їх напризволяще з цією проблемою.</p>
<p>І по-третє, що потрібно робити, треба розібратися чому силові структури не захищають людей, яких сьогодні практично, ну, в такий пресинг, репресії практично поставили як в безвихідну ситуацію. Є люди, у яких же по три тисячі відсотків в рік накручено і люди не здатні погасити ці суми, над ними кожного дня знущаються, але на це силові структури абсолютно не звертають уваги, тому що вони одне ціле з цими злочинними мікрокредитними організаціями.</p>
<p>Я прошу парламент почати розробляти реальні порядки, закони, правила, які дозволять людям достойно жити в своїй…</p>
<p></p>
<p>ГОЛОВУЮЧИЙ. Будь ласка, Степан Іванович Кубів, фракція "Європейська солідарність".</p>
<p></p>
<p>11:51:35</p>
<p>КУБІВ С.І.</p>
<p>Шановний пане Голово, прошу передати слово Ніні Петрівні Южаніній. Дякую.</p>
<p></p>
<p>ГОЛОВУЮЧИЙ. Будь ласка, Ніно Петрівно.</p>
<p></p>
<p>11:51:47</p>
<p>ЮЖАНІНА Н.П.</p>
<p>Шановні колеги, я би хотіла вас попросити зупинитися в епітетах, які ви зараз роздаєте, тому що насправді популярніше було б сказати, що справді організовані злочинні угруповання, справді біля метро стоять ларьки, які роздають мікрокредити, так замініть, будь ласка, іншим доступним інструментом для людей. Невже ви не розумієте, що для тих, у кого не буде, де сьогодні взяти 4 тисячі 500 гривень, не буде виходу навіть повернутися додому, для них кінець наступає.</p>
<p>Насправді, треба наводити порядок. І неправда в тому, що фінансові компанії "збивають" цей проект закону. Фінансові компанії, сім із них, які найбільше надають кредитів, погоджуються і на посилення оцінки кредитоспроможності, і на удосконалення інших механізмів, але щоб зберегти мікрокредитування, і погоджуються на зменшення відсотку. Вони надають розрахунок, який обґрунтовано надає їм можливості надавати кредити під 2,5 відсотка зараз, на перехідний період, і потім під 2. Тому не купуйтеся на такі слова. Тому що я пам'ятаю роки, коли такого механізму не було, то якраз біля метро, пане Воронько, стояли такі багаті хлопці, які стояли з бригадою вибивал, вишибал, які давали ці гроші в займи, а потім вибивали їх.</p>
<p>Переходячи в цивілізований спосіб роботи по мікрокредитуванню, не руште те, що вже напрацьовано. Так, треба зробити для того, щоб людей не обдурювати. Так, треба писати і вчити, багато пунктів в цьому проекті закону є реально потрібними. Але не ліквідуйте мікрокредитування як таке, бо завтра буде взагалі в суспільстві страшна ситуація, і ви не допоможете, бо нічого взамін не підготували.</p>
<p></p>
<p>ГОЛОВУЮЧИЙ. Шановні колеги, ще один виступ, Григорій Миколайович Мамка, і після цього будемо голосувати почергово за ці закони.</p>
<p>Будь ласка, Григорій Миколайович.</p>
<p></p>
<p>11:53:51</p>
<p>МАМКА Г.М.</p>
<p>Шановні народні депутати, я хочу звернути вашу увагу про це, що цей законопроект не є ніякими вимогами – ні МВФ, ні Світового банку. Цей законопроект внесений народними депутатами для того, щоб все-таки поставити крапку і надати нову функцію народним депутатам – визначити процентну ставку. Це нонсенс у законодавстві.</p>
<p>От зверніть увагу, а чому ми не регулюємо стелю по топливу, по дизельному топливу? Наприклад, 60 гривень подобається всім? Мені – ні. Чого 30 не ставимо законом? Держава повинна давати механізми, але не зовсім законодавчо врегулювати такі ринки.</p>
<p>На мою думку, цей законопроект необхідно відпрацьовувати на доопрацюванні, відпрацьовувати позицію. І нехай Національний банк не руками народних депутатів встановлює цифри і процентні ставки законом, а нехай сам бере на себе відповідальність і робить з цим ринком, притягує…</p>
<p></p>
<p>ГОЛОВУЮЧИЙ. Дякую.</p>
<p>Ще, я так розумію, Іванчук, так, хоче виступити? Будь ласка, народний депутат Іванчук, і після цього голосуємо.</p>
<p></p>
<p>11:55:03</p>
<p>ІВАНЧУК А.В.</p>
<p>Шановна президія, шановні народні депутати! Даний законопроект можна довго обговорювати з різних аспектів, але ми повинні дати собі відповідь на одне питання. Чи Верховна Рада України підтримує фінансове рабство в Україні? Чи Верховна Рада України підтримує фінансовий грабіж фінансових компаній, людей, які потребують у моменті якоїсь фінансової підтримки?</p>
<p>І давайте дамо собі відповідь на просте запитання: де межа адекватності? Якщо ти береш одну тисячу гривень, коли ти в дуже скрутному становищі, чи можеш ти віддати десять? Даний законопроект обмежує, на мій погляд, і так дуже високу стелю для фінансових компаній.</p>
<p>Тому депутатська група "Довіра" підтримує даний законопроект і просимо зал теж приєднатись до цієї підтримки.</p>
<p>Дякую.</p>
<p></p>
<p>ГОЛОВУЮЧИЙ. З процедури? Будь ласка, Артур Володимирович.</p>
<p></p>
<p>11:56:14</p>
<p>ГЕРАСИМОВ А.В.</p>
<p>Дякую, Руслан Олексійович. Шановні колеги, шановні народні депутати, я хочу, щоб ви просто звернули увагу. Зараз розглядається законопроект, про який нам сказали, що він конче потрібен Національному банку України і також, я так розумію, він досить важливий для Міністерства фінансів. І зверніть увагу, жодного представника Національного банку чи Міністерства фінансів в залі зараз немає. Просто під час голосування зверніть на це увагу.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, ми завершили обговорення, переходимо до голосування. Я прошу народних депутатів зайняти свої місця. Я прошу народних депутатів зайняти свої місця.</p>
<p>Я ставлю першу пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до деяких законодавчих актів України щодо удосконалення державного регулювання ринків фінансових послуг (реєстраційний номер проекту 9422). Готові голосувати? Я прошу народних депутатів голосувати.</p>
<p></p>
<p>11:57:42</p>
<p>За-243</p>
<p>Рішення прийнято.</p>
<p>По фракціях покажіть, будь ласка.</p>
<p>Шановні колеги, ми також домовились, що проголосуємо 5184. Тому я ставлю пропозицію прийняти за основу проект Закону 5184 про захист прав позичальників у межах договорів мікрокредитування та мікропозики. Прошу народних депутатів голосувати.</p>
<p></p>
<p>11:58:17</p>
<p>За-238</p>
<p>Рішення прийнято. Дякую.</p>
<p>Колеги, ідемо далі. Наступний законопроект. Наступний законопроект 6102 і альтернативні до нього.</p>
<p>Я ставлю пропозицію... Це проект Закону про внесення змін до деяких законодавчих актів щодо узгодження законодавства у сфері оренди державного та комунального майна.</p>
<p>Я ставлю пропозицію розглянути ці законопроекти за скороченою процедурою. Прошу голосувати.</p>
<p></p>
<p>11:58:59</p>
<p>За-239</p>
<p>Рішення прийнято.</p>
<p>Шановні колеги, два – за, два – проти одразу? Я прошу фракції записатися: два – за, два – проти, по цих законопроектах. Чи хтось хоче доповідати? Ми говорили, що одразу два – за, два – проти. Без доповіді, два – за, два – проти. Дякую.</p>
<p>Будь ласка, Железняк Ярослав Іванович, фракція "Голос".</p>
<p></p>
<p>11:59:39</p>
<p>ЖЕЛЕЗНЯК Я.І.</p>
<p>Прошу передати слово Ярославу Івановичу Рущишину.</p>
<p></p>
<p>ГОЛОВУЮЧИЙ. Ярослав Іванович Рущишин, будь ласка.</p>
<p></p>
<p>11:59:48</p>
<p>РУЩИШИН Я.І.</p>
<p>Дякую, шановні колеги.</p>
<p>Ми голосуватимемо за цей законопроект, за доопрацьований "д". І агітуємо всіх голосувати за нього хоча б з таких причин. Тут щойно прозвучала якраз добра фраза: де в нас є межа адекватності? Отже ж, ми останні дні показали, що ми оцієї межі навіть адекватності між державною владою і місцевим самоврядуванням достатньо оптимально досі не провели. Ми не надали до кінця місцевому самоврядуванню правових основ для розпорядження своїм майном на своїй території. Отже ж, цей законопроект допомагає місцевим громадам, особливо у сільській місцевості, де черга не стоїть з інвесторів, де черга не стоїть з тих, хто хоче приватизувати, чи з орендарів потенційних на майно, дає можливість самим пошукати таких господарів для цього майна і задіяти його у своїй діяльності. Це одна з характеристик цього законопроекту, яка допоможе громадам наповнювати в тому числі і місцеві бюджети, а також, можливо, і виконувати свої стратегічні цілі. І нам взагалі, якщо говорити в загальному, треба прибирати державу з правовими своїми лабетами зі сфери місцевого самоврядування. І цей законопроект хоч трішечки, але поступає в цьому напрямку.</p>
<p>Агітуємо всіх голосувати "за". Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Максим Аркадійович Бужанський, фракція "Слуга народу".</p>
<p></p>
<p>12:01:28</p>
<p>БУЖАНСЬКИЙ М.А.</p>
<p>Прошу передати слово Олексію Мовчану.</p>
<p></p>
<p>ГОЛОВУЮЧИЙ. Будь ласка, Олексій Мовчан.</p>
<p></p>
<p>12:01:37</p>
<p>МОВЧАН О.В.</p>
<p>Доброго дня, шановні колеги! Дуже важливий законопроект 6102-д, це перша… наступна ітерація реформи державної власності, яку ми почали ще в 19-му році. Я нагадаю, що ми прийняли нову редакцію Закону про оренду і після того ми майже не міняли цей закон. Але ми напрацювали багато важливих змін, які треба інтегрувати в законодавство для того, щоб процедура якісніше і швидше працювала.</p>
<p>Крім того, законопроект передбачає кілька інших важливих змін. Перше. Приватизаційне законодавство і оренда… Перше – це ліквідація схеми по зриву аукціонів через занижені гарантійні внески при приватизації. І це дасть можливість розблокувати продаж значної кількості об'єктів, і відповідно направити кошти до державного бюджету, тобто їх продати все-таки по тих об'єктах, по яких аукціони були зірвані.</p>
<p>Друге. Цей законопроект передбачає можливість органам місцевого самоврядування, які знаходяться в екзилі, тобто їх територія окупована, утримувати за пільговими умовами державну і комунальну власність в будь-якій точці країни, тобто це умовний Маріуполь або інші громади, де керівництво залишилося і їм треба десь розміщатися.</p>
<p>І, крім того, законопроект передбачає ліквідацію низки корупційних схем, які все ще існують в законодавстві і приведення процедур до конкурентних, прозорих і рівних умов і це важливо як для наповнення бюджету, так і для справедливих правил гри для нашого бізнесу, який так чи інакше з державою співпрацює.</p>
<p>Тому, шановні колеги, я дуже прошу вас підтримати цей законопроект в першому читанні, до другого читання ми разом з вами його доопрацюємо.</p>
<p>Дякую дуже.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Наливайченко Валентин Олександрович, фракція політичної партії Всеукраїнське об'єднання "Батьківщина".</p>
<p></p>
<p>12:03:45</p>
<p>НАЛИВАЙЧЕНКО В.О.</p>
<p>Просив би слово Івану Григоровичу Кириленку.</p>
<p></p>
<p>ГОЛОВУЮЧИЙ. Будь ласка, Іван Григорович.</p>
<p></p>
<p>12:03:53</p>
<p>КИРИЛЕНКО І.Г.</p>
<p>Шановні колеги, шановний пане Голово, перед нами чотири законопроекти, в царині, де обертаються величезні кошти. Я особисто і наша фракція не мають нічого до авторів проти, бо це видатні люди, які мають компетенції, які професіонали в своїй сфері. Але ціна питання – це мільярди гривень – оренда величезного державного та комунального майна. Є базовий закон, який діє вже майже чотири роки. Безумовно, за цей час відбулися і відбуваються тектонічні зміни, і їх треба, безумовно, врегульовувати і перш за все законами. Але подивіться на зміст цих нормативних актів. Зміни стосуються компетенції Фонду держмайна, величезної аграрної галузі, сфери освіти, охорони здоров'я, науки, такої чутливої категорії, як інваліди, яких у нас вже понад 3 мільйони, оборонно-промислового комплексу і так далі, і так далі. Зміни вносяться в ряд законів, включаючи кодекси.</p>
<p>Питання. Невже це під силу зробити одному депутату навіть талановитому, коли над таким збалансованим, глобальним документом повинні були працювати і Міністерство економіки, Міністерство фінансів, Фонд держмайна, Мін'юст, Мінздрав, Міносвіти? Друзі, це величезні органи, які повинні дати збалансований і дуже відповідальний документ.</p>
<p>Він не вийшов таким, яким би хотілося. Подивіться, чого тільки варте дозволити приватизацію майна державних і комунальних закладів освіти та державних і комунальних закладів охорони здоров'я, яке більше трьох років не використовується в освітній діяльності або надання медичної, або реабілітаційної допомоги. Та хіба це на часі зараз, друзі, під час війни? Ну, що ми робимо?</p>
<p>Тому і науково-експертне категорично висловилося проти прийняття такого закону. І ми не можемо підтримати.</p>
<p>Хай уряд несе… від уряду нікого нема, це глобальні речі, друзі, особливо…</p>
<p></p>
<p>ГОЛОВУЮЧИЙ. Слово надається Герасимову Артуру Володимировичу. Він передає, я так розумію, Олексію Олексійовичу Гончаренку. Будь ласка.</p>
<p></p>
<p>12:06:07</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність." Пишуть нам, що мета цього законопроекту – це допомогти місцевим органам влади в тому числі. Друзі, це знущання. Після вчорашнього голосування, яким ви зробили перший крок до того, щоб забрати гроші місцевого самоврядування, знищити децентралізацію, зараз говорити про те, що от ми тут хочемо щось допомогти. Да нищиться децентралізація в країні, нищиться! Подивіться, що відбувається, гроші забирають. Подивіться, що відбувається, Чернігів-місто, нищиться місцеве самоврядування і міська рада в Чернігові. Подивіться на місто Рівне, де також відсторонений міський голова. Він може подобатись, не подобатись – його обрали мешканці міста. На цьому крапка. Як обрали нас з вами громадяни України, як обрали Президента України громадяни України. Подобається, не подобається – є Президент, є Верховна Рада, є міський голова в Рівному, в Чернігові, в інших містах. Да припиніть вже туди лізти!</p>
<p>Я не розумію, що пан Єрмак хоче в ручному порядку керувати розпорядком руху автобусів в Чернігові чи в Рівному? Може, по старій звичці хоче МАФи там розставити? Да припиняйте це! Вам що, нема чим зайнятися? Подивіться в зовнішній політиці, що відбувається. Радники Єрмака наговорили, наплювали вже в бік Індії і Китаю, кажуть, в них слабкий інтелектуальний потенціал. Та це судячи з усього, в цих радників слабкий інтелектуальний потенціал, що вони таке несуть.</p>
<p>Тепер розсварилися з Польщею. З головної трибуни світу Президент атакує наших друзів. Друзі, ну, припиняйте це. Займіться своїми повноваженнями, наведіть лад в зовнішній політиці, там роботи отак. Не лізьте в місцеве самоврядування, не забирайте гроші в громад, не лізьте в те, в чому не розумієтесь і не маєте цим взагалі займатися. Децентралізація – це дуже важливо, її ми маємо зберегти.</p>
<p></p>
<p>ГОЛОВУЮЧИЙ. Слово надається ще народному депутату Бурмічу. Шановні колеги, і після цього голосуємо. Будь ласка.</p>
<p></p>
<p>12:08:18</p>
<p>БУРМІЧ А.П.</p>
<p>Шановні колеги, безумовно, цей законопроект потрібен державі. У нас були в групі такі серйозні дискусії, підтримувати його чи ні, і ми все-таки прийшли до висновку, що в першому читанні ми його підтримаємо. Чому були дискусії? Ну, тому що у нас було у травні ще засідання антикорупційного комітету, де були висновки про те, що законопроект містить у собі корупційні ризики, їх кілька там є, але ми сьогодні його розглядаємо. За умови, звичайно, якщо поправками ці ризики будуть виправлені і видалені, то ми його підтримуємо. І це така у нас є умова і домовилися саме так.</p>
<p>Тому група "Відновлення України" підтримає законопроект у першому читанні і внесе свої правки, щоби зникли ті корупційні ризики, які сьогодні є.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення, і я прошу народних депутатів приготуватися до голосування. Будь ласка, приготуйтеся до голосування.</p>
<p>Я ставлю пропозицію прийняти за основу з урахуванням пропозицій комітету та доопрацюванням положень відповідно до частини першої статті 116 Регламенту Верховної Ради України проект Закону про внесення змін до деяких законодавчих актів щодо узгодження законодавства у сфері оренди та приватизації державного та комунального майна (реєстраційний номер 6102-д).</p>
<p>Готові голосувати? Я прошу народних депутатів голосувати.</p>
<p></p>
<p>12:10:14</p>
<p>За-223</p>
<p>Рішення не прийнято.</p>
<p>Шановні колеги, я ставлю пропозицію направити цей законопроект на повторне перше читання, тому прошу підтримати, колеги. Будь ласка, 6102-д, направлення на повторне перше читання. Прошу голосувати.</p>
<p></p>
<p>12:10:46</p>
<p>За-220</p>
<p>Рішення не прийнято.</p>
<p>Шановні колеги, тоді ставимо пропозицію направити суб'єкту законодавчої ініціативи на доопрацювання цей законопроект. Прошу народних депутатів голосувати.</p>
<p></p>
<p>12:11:14</p>
<p>За-225</p>
<p>Шановні колеги… Шановний ПЕП Мотовиловець, ви не проголосували за це. Шановні, але у нас є інші законопроекти, тому я вимушений ставити їх. <i>(Шум у залі) </i>Ні, секундочку, у нас тут є куча альтернативних, тому я почергово їх буду ставити. Друзі, нас ще чекає як мінімум 12 голосувань.</p>
<p>Шановні колеги, законопроект 6102. Це проект Закону про внесення змін до деяких законодавчих актів щодо узгодження законодавства у сфері оренди державного та комунального майна. Я ставлю пропозицію прийняти цей законопроект за основу.</p>
<p></p>
<p>12:12:24</p>
<p>За-211</p>
<p>Я ставлю пропозицію направити цей законопроект на повторне перше читання. Прошу голосувати.</p>
<p></p>
<p>12:12:46</p>
<p>За-214</p>
<p>Рішення не прийнято.</p>
<p>Я ставлю пропозицію направити суб'єкту законодавчої ініціативи народному депутату Макарову Олегу Анатолійовичу на доопрацювання. Прошу голосувати.</p>
<p></p>
<p>12:13:11</p>
<p>За-220</p>
<p>Рішення не прийнято.</p>
<p>Ми вже близькі до цієї завітної цифри.</p>
<p>У нас є ще два альтернативних. 6102-1, це проект Закону про внесення змін до деяких законодавчих актів щодо узгодження законодавства у сфері оренди державного та комунального майна.</p>
<p>Я ставлю пропозицію прийняти цей законопроект за основу. Прошу голосувати.</p>
<p></p>
<p>12:13:46</p>
<p>За-216</p>
<p>Рішення не прийнято.</p>
<p>Я ставлю пропозицію направити на повторне перше читання законопроект 6102-1. Прошу народних депутатів голосувати.</p>
<p></p>
<p>12:14:09</p>
<p>За-212</p>
<p>Рішення не прийнято.</p>
<p>Шановні колеги, я ставлю пропозицію направити суб'єкту законодавчої ініціативи на доопрацювання Закон 6102-1. Шановні колеги, прошу голосувати.</p>
<p></p>
<p>12:14:36</p>
<p>За-223</p>
<p>Потенціал більший.</p>
<p>Шановні колеги, ви будете здивовані, але у нас є ще один альтернативний законопроект 6102-2.</p>
<p>Я ставлю пропозицію, це проект Закону про внесення змін до статті 15 Закону України "Про оренду державного та комунального майна" (щодо встановлення пільгового режиму отримання в оренду державного і комунального майна орендарями, які потребують соціального захисту, здійснюють соціально значиму діяльність, зокрема, забезпечують реформу шкільного харчування), я ставлю пропозицію прийняти законопроект 6102-2 за основу. Прошу народних депутатів голосувати.</p>
<p></p>
<p>12:15:25</p>
<p>За-213</p>
<p>Рішення не прийнято.</p>
<p>Шановні колеги, я ставлю пропозицію відправити на повторне перше читання законопроект 6102-2. <a name=Temp></a>Прошу народних депутатів голосувати.</p>
<p></p>
<p>12:15:50</p>
<p>За-209</p>
<p>Рішення не прийнято.</p>
<p>Шановні колеги, остання спроба, я прошу. Що не надо, його треба проголосувати.</p>
<p>Шановні колеги, я реально прошу, давайте врятуємо з цієї верениці один законопроект. Я ставлю пропозицію направити законопроект 6102-2 суб'єкту законодавчої ініціативи на доопрацювання. Шановні колеги, я прошу підтримати цю пропозицію. Я думаю, на цьому можна багато що приймати рішень інших. Будь ласка, я прошу голосувати.</p>
<p></p>
<p>12:16:41</p>
<p>За-221</p>
<p>Рішення не прийнято.</p>
<p>Всі законопроекти вважаються відхиленими. Дякую.</p>
<p>З процедури спочатку Мотовиловець попросився. Будь ласка, Мотовиловець – з процедури, потім Геращенко – з процедури. Будь ласка.</p>
<p></p>
<p>12:16:55</p>
<p>МОТОВИЛОВЕЦЬ А.В.</p>
<p>Друзі, всім дякую за голосування за ПЕПів. Я бачу, що в нас в залі нема потенціалу. Я пропоную змінити порядок розгляду: перейти до постанов про створення тимчасових слідчих комісій, почати з номера 9641, пройти тимчасові слідчі комісії і закрити засідання.</p>
<p>Дякую. Прошу поставити цю пропозицію на голосування.</p>
<p></p>
<p>ГОЛОВУЮЧИЙ. Стоп, стоп, стоп! Не закрити, а оголосити перерву.</p>
<p><i>(Шум у залі)</i></p>
<p>Будь ласка, шановні колеги, є пропозиція Мотовиловця. Я її ставлю на голосування.</p>
<p>Дивіться, Андрій Вікторович, я єдине, уточню вашу пропозицію. Ми зараз перейдемо... змінити черговість розгляду питань порядку денного і перейти до питань, які пов'язані з ТСК, і після цього оголосити перерву в засіданні, не закрити, ще раз підкреслюю, оголосити перерву в засіданні.</p>
<p>Я ставлю цю пропозицію, шановні колеги... Ну, що значить, з процедури? Ми спочатку голосуємо одне, потім я вам дам слово.</p>
<p>Будь ласка, давайте, Дмитро Олександрович, з процедури.</p>
<p></p>
<p>12:18:08</p>
<p>РАЗУМКОВ Д.О.</p>
<p>Дякую. Руслане Олексійовичу, на минулому засіданні аналогічну пропозицію від інших народних депутатів президія відмовилась ставити на голосування, про те, щоб оголосити перерву. Тому ми маємо діяти по якимось одним правилам: або так, або не так. Або тоді хай скажуть, що минулого разу це було порушення, або не ставте пропозицію Мотовиловця на голосування, інакше це подвійні стандарти, яких не має бути в стінах Верховної Ради.</p>
<p>Дякую вам.</p>
<p></p>
<p>ГОЛОВУЮЧИЙ. Шановні колеги, тоді є така пропозиція, я думаю, вона вийде не від Мотовиловця, а від президії, якщо ви не проти. Ми зараз змінимо порядок денний і ми проголосуємо за те, щоб змінити черговість розгляду, перейдемо до цих питань (а перерву оголошує президія) без оголошення перерви. Тобто перейти до розгляду питань, які стосуються тимчасових слідчих комісій. Я фіналізую… Дивіться, ми так ніколи не завершимо. Давайте проголосуємо одне, потім будемо інше.</p>
<p>Я ставлю пропозицію змінити черговість розгляду питань порядку денного і перейти до постанов, які стосуються тимчасових слідчих комісій. Прошу народних депутатів голосувати.</p>
<p></p>
<p>12:19:35</p>
<p>За-271</p>
<p>Рішення прийнято.</p>
<p>Шановні колеги, ми домовлялися всіх їх пройти без обговорення, тому я одразу буду їх зачитувати. Зараз я їх знайду. З процедури? Так, будь ласка, Ірина Володимирівна, я перепрошую, бо я поки шукаю ці…</p>
<p></p>
<p>12:19:53</p>
<p>ГЕРАЩЕНКО І.В.</p>
<p>Дякую, колеги. В цій залі не має бути і сексизму. Я перепрошую, я тримала від нашої фракції руку щодо того, що у нас є заява з процедури, і, на жаль, от тільки зараз президія помітила представників опозиції. Я хочу звернутися до зали щодо того, що ми проголосували сьогодні в першому читанні важливий закон щодо того, що ми тепер усі є публічно важливі особи, політично значущі особи. Мабуть, політично значущі особи не мають дозволяти собі нецензурної лексики в залі Верховної Ради України, і звернути увагу "слуг", що постійно із сектору монобільшості звучить російська мова, російський мат, російська лайка, і звернути на це увагу президії, увагу керівництва фракції "Слуга народу" і закликати не дозволяти собі лайки, російських матюків у залі Верховної Ради України. Сподіваюсь, президія мене в цьому підтримає.</p>
<p>Дякую.</p>
<p></p>
<p>ГОЛОВУЮЧИЙ. В плані сексизму по кількості ваших виступів, я думаю, що в нас давно матріархат у Верховній Раді.</p>
<p>Шановні колеги, йдемо далі. Шановні колеги, 9641 – ми домовлялися всі постанови без обговорення – це проект Постанови про утворення Тимчасової слідчої комісії Верховної Ради України для здійснення парламентського контролю шляхом проведення розслідувань з питань дотримання законодавства України Міністерством оборони Україні, Збройними силами України, іншими утвореними відповідно до законів України військовими формуваннями, а також правоохоронних органів спеціального призначення, посади в яких комплектуються військовослужбовцями, що становлять суспільний інтерес.</p>
<p>Я ставлю пропозицію прийняти в цілому з урахуванням пропозицій комітету та з необхідними техніко-юридичними поправками проект Постанови (реєстраційний номер 9641). Прошу народних депутатів голосувати.</p>
<p></p>
<p>12:21:58</p>
<p>За-234</p>
<p>Рішення прийнято.</p>
<p>Шановні колеги, наступний проект Постанови – це про утворення Тимчасової слідчої комісії Верховної Ради України з питань розслідування можливих фактів імпортозаміщення, експорту, імпорту на митну територію України товарів російського походження (реєстраційний номер 9651).</p>
<p>Я ставлю пропозицію прийняти в цілому з урахуванням пропозицій комітету та з необхідними техніко-юридичними поправками проект Постанови 9651. Прошу народних депутатів голосувати.</p>
<p></p>
<p>12:22:45</p>
<p>За-271</p>
<p>Рішення прийнято.</p>
<p>Ідемо далі, шановні колеги. Наступний у нас проект Постанови про звіт Тимчасової слідчої комісії Верховної Ради України з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави (реєстраційний номер 10020). Я ставлю пропозицію прийняти в цілому з необхідними техніко-юридичними поправками проект Постанови 10020. Прошу народних депутатів голосувати.</p>
<p></p>
<p>12:23:41</p>
<p>За-279</p>
<p>Рішення прийнято.</p>
<p>Наступне 9645. Це проект Постанови про внесення змін до Постанови Верховної Ради України "Про утворення Тимчасової слідчої комісії Верховної Ради України з питань розслідування можливих порушень законодавства України при здійсненні публічних закупівель під час дії воєнного стану" щодо включення до складу ТСК представника від фракції Політичної партії "Європейська солідарність" (9645).</p>
<p>Шановні колеги, я ставлю пропозицію прийняти в цілому з урахуванням пропозицій комітету та з необхідними техніко-юридичними поправками проект Постанови 9645. Прошу народних депутатів голосувати.</p>
<p></p>
<p>12:24:32</p>
<p>За-235</p>
<p>Рішення прийнято.</p>
<p>Наступний, це проект Постанови про внесення змін до Постанови Верховної Ради України "Про утворення Тимчасової слідчої комісії Верховної Ради України з питань розслідування можливих фактів порушень законодавства України посадовими особами Бюро економічної безпеки України, органів державної влади та інших державних органів, які здійснюють повноваження у сфері економічної безпеки, що могли призвести до зменшення надходжень до державного та місцевих бюджетів" щодо включення до складу ТСК представника від фракції Політичної партії "Європейська солідарність" (реєстраційний номер проекту Постанови 9657).</p>
<p>Я ставлю пропозицію прийняти в цілому з урахуванням пропозицій комітету та з необхідними техніко-юридичними поправками. Прошу голосувати.</p>
<p></p>
<p>12:25:28</p>
<p>За-174</p>
<p>Рішення не прийнято. Дякую.</p>
<p>Колеги, йдемо далі. Наступне, це 10019. Це проект Постанови про утворення Тимчасової слідчої комісії Верховної Ради України з питань розслідування достатності фінансування центральними органами виконавчої влади належного лікування та реабілітації військовослужбовців у закладах охорони здоров’я та пов’язаних з цим питань.</p>
<p>Я ставлю пропозицію прийняти в цілому з врахуванням пропозицій комітету та з необхідними техніко-юридичними поправками цей проект Постанови 10019. Прошу народних депутатів голосувати.</p>
<p></p>
<p>12:26:16</p>
<p>За-269</p>
<p>Рішення прийнято.</p>
<p>Ну, що ж, шановні колеги... <i>(Шум у залі) </i>Шановні колеги, розгляд питань порядку денного на сьогодні завершено. Дякую всім за плідну роботу. Зараз я оголошую перерву у нашому засіданні пленарному. Про час і місце його продовження вам буде повідомлено завчасно. Нагадую на необхідності непоширення інформації щодо його початку.</p>
<p>Продовжуємо працювати на перемогу. Слава Україні!</p>
<p></p>

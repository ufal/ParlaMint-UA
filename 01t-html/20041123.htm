Стенограма пленарного засідання
23 листопада 2004
<div>
<p align=center>ЗАСІДАННЯ&nbsp;&nbsp; ТРИДЦЯТЬ&nbsp;&nbsp; ДЕВ’ЯТЕ</p>
<p align=center>Сесійний зал Верховної Ради України</p>
<p align=center>23&nbsp; листопада&nbsp;&nbsp; 2004 року, 15.28 година</p>
<p align=center>Веде засідання Голова Верховної Ради України ЛИТВИН В.М.</p>
<p>&nbsp;</p>
<p>ГОЛОВА. Прошу народних депутатів. Шановні народні депутати, прошу заспокоїтися. Якщо... Прошу заспокоїтися. Шановні колеги, якщо ви хочете зробити мені гірше, тим більше аплодуйте, будь ласка. Я прошу вас заспокоїтися. Давайте переведемо нашу розмову у практичне річище, і розпочнемо роботу. Я прошу, шановні колеги, підготуватися до реєстрації. Увімкніть систему "Рада".</p>
<p>&nbsp;</p>
<p>15:29:51</p>
<p>Зареєструвалося у сесійній залі 191 народний депутат.</p>
<p>Шановні народні депутати, у нас є всі підстави, щоб розпочати наше... Запросіть народних депутатів до сесійної зали. У нас є всі підстави для того, щоб розпочати і проводити засідання відповідно до Конституції. Водночас у нас треба, щоб було більше депутатів, коли ми перейдемо до практичного прийняття рішення.</p>
<p>Шановні колеги, прошу заспокоїтися. Сядьте всі, сядьте, будь ласка.</p>
<p>Шановні народні депутати, як відомо вам згідно з календарним планом проведення шостої сесії Верховної Ради України депутати цього тижня працюють у виборчих округах. 156 народних депутатів звернулися письмово до Голови Верховної Ради України з пропозицією про проведення додаткового засідання Верховної Ради України, оскільки вважають, що зараз виник невідкладний випадок, пов'язаний із ситуацією, що склалася у державі у зв'язку з проведенням виборів Президента України 21 листопада цього року.</p>
<p>Відповідно до статті 2.5.3 Регламенту у невідкладних випадках у період між пленарними засіданнями під час сесії, а це - саме той випадок, що у нас сьогодні перерва є між пленарними засіданнями, але ми в процесі проведення сесії перебуваємо, на умотивовану вимогу осіб і органів, які згідно з Конституцією мають право порушувати питання про скликання позачергової сесії Верховної Ради України, Голова Верховної Ради України не пізніше, як у триденний термін скликає додаткове засідання Верховної Ради.</p>
<p>За звичайних умов до порядку денного цих засідань вносяться лише питання, розгляд яких визначено у пропозиціях про скликання такого засідання. Згідно ж із частиною другою статті 83 Конституції України позачергові сесії Верховної Ради України із зазначенням порядку денного скликаються Головою Верховної Ради України на вимогу не менш, як третини народних депутатів України від конституційного складу Верховної Ради України або на вимогу Президента України. Таким чином, у даному випадку вимога Конституції діє щодо пропозиції про проведення додаткового засідання Верховної Ради України.&nbsp; Отже, я хотів би наголосити, що ми діємо в даному випадку, фактично, відповідно до вимог Конституції України, яка є найвищим законом.&nbsp; (Оплески)</p>
<p>Я...&nbsp; Шановні народні депутати!</p>
<p>Перед тим, як перейти до розгляду питання, вноситься на розгляд одне питання: про ситуацію, яка склалася в Україні у зв'язку з виборами Президента України 21 листопада цього року.</p>
<p>Пропонується такий Регламент: до 15-ти хвилин - ініціаторам проведення додаткового засідання, після того - виступи від фракцій - до 5 хвилин на виступ, і протягом години провести обговорення.</p>
<p>Ми домовлялися дві години, але оскільки у нас тут частина Верховної Ради виявляється, тому, я думаю... Якщо буде потреба, ми переговоримо і більше. Після того перейти і до прийняття рішення.&nbsp; Але перед тим, шановні колеги, як розпочати, дозвольте зробити мені вступне слово...</p>
<p>(Ш у м&nbsp;&nbsp; у&nbsp;&nbsp; з а л і)</p>
<p>Ну, одну хвилиночку, я ще не зробив вступне слово... Ну, потім...</p>
<p>(Ш у м&nbsp;&nbsp; у&nbsp;&nbsp; з а л і)</p>
<p>Шановні народні депутати! Відповідно до усталеної практики, якщо народні депутати пропонують або наполягають, щоб була трансляція на вулицю, ми це робимо без голосування. Тому я прошу секретаріату виконати технічне доручення щодо включення трансляції на вулицю.</p>
<p>(Оплески)</p>
<p>Шановні народні депутати! Дозвольте мені коротке вступне слово.</p>
<p>Політична ситуація в країні набуває загрозливих ознак. Ми стрімко сповзаємо до широкомасштабного громадянського конфлікту та зіткнень з непередбачуваними наслідками. Справа лише за тим, хто зробить перший крок або спровокує це зіткнення. За таких обставин робити вигляд, що нічого особливого в країні не відбувається, намагатися відмовчуватися, сподіватися, що все, так би мовити, розсмокчеться, аморально і злочинно.&nbsp; Такої ж оцінки заслуговує і позиція прихильників відстороненої позиції Верховної Ради. Сьогодні рішення може і повинна приймати Верховна Рада.</p>
<p>(О п л е с к и)</p>
<p>Завтра за нас може приймати рішення народ.</p>
<p>(О п л е с к и)</p>
<p>У кращому випадку, нас примусять приймати те чи інше рішення. Я думаю, відтак треба завжди поступати своєчасно і діяти відповідно до ситуації, що складається.</p>
<p>Дії політиків, дії влади, розраховані на короткий результат, без врахування наслідків, не лише розкололи націю, а й надломили суспільство, вивели людей на вулицю. Є загроза неконтрольованих процесів. Знову хочу підкреслити: є загроза зіткнень. І ми повинні тут сказати вагоме, консолідуюче слово, щоб цього не відбулося. Хто візьме відповідальність на себе за це: діючий ще Президент, Кабінет Міністрів чи Верховна Рада? Я думаю, що сьогодні треба вести мову про спільну відповідальність і спільні дії. Треба нам загнуздати емоції, розібратися самим в тому, що відбувається в Україні, які причини і що нам потрібно спільно робити, для того щоб усунути причини для конфліктів і непорозуміння в українському суспільстві, в Українській державі. Нам потрібно самим розібратися, я підкреслюю, для того щоб ми не втягували світ у внутрішні розборки, які повинна розв'язати власне Україна. Нам потрібно зупинитися, не допустити зіткнень, увійти в конституційне поле, вийти на переговорний процес, забезпечити безкровний варіант розвитку подій в Україні.</p>
<p>З урахуванням цього, шановні народні депутати, я просив би, щоб ми провели обговорення не з позицій засудження, не з позицій прокурора, а з позицій глибокого аналізу ситуації об'єктивного підходу і відповідних пропозицій щодо дій Верховної Ради України. Ще раз наголошую, пропонується таким чином організувати нашу роботу. Інформація для ініціаторів проведення додаткового засідання - до 15 хвилин. Виступ від фракції - до 5 хвилин. А потім обговорення. Я пропонував годину. Ми домовлялися, що коли буде повна, так би мовити,&nbsp; в складі Верховна Рада, це пропозиція була 2 години, ну я думаю, нам вистачило б і години. Після того відступи від фракції по 5 хвилин - так?&nbsp; - ми зазвичай організуємо, а депутати виступи - по 3 хвилини. І після того перейти до прийняття рішення. Немає заперечень? Будь ласка, хто буде виступати від...</p>
<p>Роман Зварич, будь ласка. 15 хвилин.</p>
<p>&nbsp;</p>
<p>15:38:23</p>
<p>ЗВАРИЧ Р.М.</p>
<p>Шановний Володимире Михайловичу! Шановні народні депутати України! Вельмишановний героїчний український народе! Вибори Президента України відбулися з масовим грубим порушенням Конституції та законів України. Це вже не підлягає сумніву. Результати, які оприлюднює Центральна виборча комісія, сфальсифіковані. Масштаби і розміри цієї фальсифікації настільки глибокі і цинічні, що існують всі&nbsp; підстави розглядати це питання в контексті державного перевороту. Отже, я повторюю нашу принципову позицію. Ми заявляємо, що через вибори Президента України&nbsp; здійснюється спроба державного перевороту, здійснюється спроба незаконного захоплення влади, створена істотна загроза повалення конституційного устрою держави, його демократичних підвалин.</p>
<p>Наш висновок - це злочин, злочин проти українського&nbsp; народу. Все те, що відбувається навколо виборів &nbsp;президента України з боку влади, ми розглядаємо&nbsp; виключно у контексті Кримінального&nbsp; кодексу України. Діяння окремих високих посадових осіб ми кваліфікуємо виключно в рамках кримінального законодавства. Зокрема,&nbsp; стаття 111 Кримінального кодексу України, тобто державна зрада.</p>
<p>Враховуючи вищенаведене ми, народні депутати України, ініціатори&nbsp; скликання надзвичайного додаткового засідання Верховної Ради України. Представники коаліції "Сила народу", усвідомлюючи свій обов'язок перед українським народом, глибоко усвідомлюючи свою відповідальність за долю української держави, за майбутнє наших дітей. Констатуючи факт спроби проведення державного перевороту заявляємо: легітимно обраний Президент України є Віктор Андрійович Ющенко. ( О п л е с к и)</p>
<p>&nbsp;</p>
<p>ГОЛОВА. Шановні народні депутати! Або давайте ми будемо проводити засідання, або закриємо і тоді давайте&nbsp; проводити мітинг. Якщо ви хочете засідання Верховної Ради, давайте проведемо засідання Верховної Ради і давайте з цього виходити.</p>
<p>&nbsp;</p>
<p>ЗВАРИЧ Р.М. Я би хотів також з абсолютною відповідальністю заявити від&nbsp; імені ініціаторів&nbsp; скликання цього додаткового засідання Верховної Ради, що для&nbsp; твердження, яке я&nbsp; щойно озвучив, у нас&nbsp; є всі необхідні юридичні документи, які однозначно та без жодних сумнівів свідчать про перемогу на виборах Президента України Віктора Андрійовича Ющенка. І ми також хотіли би заявити, що ми ніколи, за будь-яких умов,&nbsp; ні за жодну ціну. незважаючи на будь-які погрози з боку влади не будемо підкорятися злочинній владі. Ми закликаємо Верховну Раду України, який єдиний легетимний орган, який єдиний має&nbsp; конституційне право себе називати виразником волі народу, приєднатися до нашої принципової&nbsp; категоричної позиції та заявити: результати виборів підтверджують обрання&nbsp; Віктора Ющенка Президентом України.</p>
<p>Шановні колеги, ви повинні зрозуміти, що в цьому залі зібралася крична маса народних&nbsp; депутатів України, які заявляють про державний переворот і які відмовляються підкорятися зло чинній владі. Які твердо заявляють, що не визнаватимуть шахрайські методи визначення&nbsp; результатів&nbsp; виборів, від&nbsp; цієї позиції ми ніколи не відступимо. Друге, ми заявляємо про те, що немає жодних підстав довіряти Центральній виборчій комісії, тому ми вимагаємо, щоби Верховна Рада України прийняла рішення про&nbsp; дострокове припинення повноваження&nbsp;&nbsp; членів Центральної виборчої комісії і призначила своїм рішенням новий склад Комісії.</p>
<p>Третє, ми закликаємо всі органи правопорядку, всіх військовослужбовців не виконувати&nbsp; злочинних наказів та приєднатися в решті решт до народу, виконую чи свою присягу&nbsp; на вірність українському народові, на вірність&nbsp; Конституції України. І визнати єдиного легітимного Президента України Віктора Ющенка.</p>
<p>Четверте. Ми звертаємося до урядів всіх держав світу, до Організації Об'єднаних Націй, до ОБСЄ, до&nbsp; Ради Європи. Панове, ви вже заявили про те через ваших спостерігачів, що вибори в Україні не відповідали демократичним стандартам. Ви були свідками&nbsp; широкомасштабного&nbsp; шахрайства з боку української влади. Тому ми вас закликаємо, не допомагайте злочинній владі в Україні легітимізувати спробу антинародного державного перевороту, який здійснюється шляхом&nbsp; фальсифікацій результатів виборів. Ми вас закликаємо визнати Віктора Ющенка легітимно обраним Президентом України.</p>
<p>І п'яте. Ми звертаємося до всіх органів місцевого самоврядування держави провести надзвичайні сесії місцевих рад&nbsp; та визнати справжні результати волевиявлення громадян, які засвідчують перемогу Віктора Ющенка на виборах Президента України.</p>
<p>І останнє. Український народе, громадяни України, ви перемогли, ми перемогли, не дайте владі вкрасти ваш голос, приєднуйтесь до нас, а ми приєднуємося до вас. Разом&nbsp; ми переможемо, бо&nbsp; з нами правда, з нами Бог. Слава Україні!</p>
<p>&nbsp;</p>
<p>ГОЛОВА. Шановні народні депутати,&nbsp; ми заслухали інформацію&nbsp; від ініціаторів проведення&nbsp; додаткового засідання Верховної Ради. Відповідно до нашої домовленості переходимо до&nbsp; виступів представників депутатських фракцій та груп.</p>
<p>Будь ласка, Ярослав Васильович, якщо у вас є якась інформація, тут присутній Давидович Ярослав Васильович.</p>
<p>Шановні народні депутати, послухайте. Шановні колеги, шановні народні депутати, я прошу вас заспокойтеся. Ми мали розмову з Ярославом Васильовичем. Він остаточних результатів, підсумкових результатів, попередніх результатів, аналізу оцінок поки що у нього немає. Він просто, можливо, присутній тут із поваги до Верховної Ради. Не можливо, а цілком очевидно. Тому давайте зараз перейдемо до виступів від депутатських груп і фракцій.</p>
<p>Запрошується до виступу Олександр Олександрович Мороз, Соціалістична партія України. Підготуватися Зарубінському і Оніщуку. Вдвох будуть виступати.</p>
<p>Я прошу від керівників депутатських груп і фракцій подати заявки на виступ.</p>
<p>&nbsp;</p>
<p>15:47:50</p>
<p>МОРОЗ О.О.</p>
<p>Шановні друзі. Користуючись нагодою, я хотів би звернутися до наших співвітчизників, до представників політичних партій, владних структур, до народних депутатів.</p>
<p>Хід виборів 21 листопада і підрахунок голосів Центральною виборчою комісією поставили Україну на межу масових зіткнень. З одного боку, сотні тисяч людей, переповнених емоціями і революційними настроями. З іншого - силові структури і громадяни, організовані владою. Кожна година ганебних зволікань з підрахунком голосів, кожен батальйони спецназу, розгорнутий у центрі столиці, кожен реєстр транспорту з прибуваючими в Київ обуреними людьми скорочують можливість компромісу і наближають конфлікт.</p>
<p>Причиною громадського напруження є політика влади, діяльність створеного Кучмою режиму, котрий в умовах безкарності замість виборів продовжує порядок призначення, впроваджує порядок призначення на найвищу посаду свого спадкоємця. Воля народу ігнорується, перекреслюється грубими порушеннями закону, внаслідок чого у багатьох округах і областях у складі виборчих комісій не було представників Ющенка. Це одне з найгрубіших порушень Закону про вибори, і це перша підстава вважати таке голосування недійсним.</p>
<p>Я вкрай стурбований тим, що розвиток ситуації штовхає Україну до повного хаосу, при якому викликані можливі будь-які сценарії розвитку подій - грузинський, білоруський, навіть румунський. Стурбований тим, що уже позначений розкол України може перетворитися у некеровану кризу. Це принесе непоправну шкоду суспільству. Жоден політтехнолог не зможе керувати ситуацією, коли влада відверто нехтує законами, коли влада змушує опозицію керуватися революційною доцільністю. Є небезпека перетворення демократичних за задумом виборів у поразку української демократії. Є небезпека перетворення виборчої війни, а не кампанії у поразку української державності.</p>
<p>Якщо влада в нинішній ситуації не піде назустріч опозиції, не вступить з нею в правовий діалог, тоді відносини з'ясовуватиме вулиця. Це вибухонебезпечна ситуація. Є ще змога попередити таку небезпеку. Ще не втрачений шанс на нормальне розв'язання конфлікту.</p>
<p>Політвиконком і парламентська фракція Соціалістичної партії України вважає і вважала і сьогодні вважає необхідним негайно перевести передбачуваний конфлікт в правове русло. Саме з цією метою ми наполягали на тому на невідкладному проведенні засіданні Верховної Ради, в створенні спеціальної слідчої комісії для виявлення змісту явних порушень виборчого закону.</p>
<p>На основі матеріалів слідчої комісії та скарг учасників виборчої кампанії Верховний Суд України повинен негайно прийняти рішення щодо визначення виборів дійсними або недійсними у відповідних дільницях, в округах та регіонах.</p>
<p>Вважаємо також, що ЦВК не має права офіційно завершувати вибори до одержання висновків Верховного Суду України. Я підтримую пропозицію, яка тут прозвучала про недовіру Центральній виборчій комісії, котра всі ті порушення закону, про котрі я згадав раніше, не фіксувала, не аналізувала і не втручалася у порядок дотримання цього закону.&nbsp;&nbsp;&nbsp;&nbsp;&nbsp;</p>
<p>Ми сьогодні повинні дякувати людям за мужність і громадянську позицію. Треба добиватися вирішення правди правовим шляхом. І от саме таке звернення я заготував на виступ нинішній. Але я бачу, що знову влада грає в піжмурки, грає з вогнем. Сьогодні влада через залежних від неї депутатів хоче зірвати прийняття рішення Верховної Ради, і фактично ми не зможемо прийняти жодного результативного рішення саме тому, що правладні кандидати і залежні від влади кандидати, депутати не приходять на засідання Верховної Ради. Що в цьому... Я прошу уваги! Будь ласка, не перебивайте мене, я сказав: і залежні від влади депутати. (Оплески)</p>
<p>Тому... Я прошу уваги.</p>
<p>Саме тому сьогодні треба робити вибір. Ризик колосальний, ризик помилитися колосальний. Є в нас людина, якій довірила переважна більшість населення свою волю. Я гадаю, що сьогодні, спираючись на те, що вона знаходиться в сесійному залі, хай вона користається цією волею. Якщо вона може брати на себе відповідальність...</p>
<p>(Оплески)</p>
<p>... якщо вона може брати на себе відповідальність за подальший правовий розвиток подій.</p>
<p>Я більшого не можу сказати, бо в мене немає більших аргументів, я керуюсь в даному випадку Конституцією, законом і тією ситуацією, при які влада провокує зіткнення, а це велика небезпека. Сьогодні на вулицях Києва стоїть більшість півтора мільйона громадян, які представляють сьогодні всю Україну...</p>
<p>&nbsp;</p>
<p>ГОЛОВА. Так, дякую, шановні колеги. Дайте закінчити, будь ласка, два слова. Давайте дотримуватися.</p>
<p>&nbsp;</p>
<p>МОРОЗ О.О. Сьогодні приймають рішення ради на місцях.</p>
<p>Я розумію, що закінчиться зараз трудова зміна в Києві, і буде тут 2-3 мільйони, але якщо ми цього ... при тому, влада сідає у кущі, і це вже не перший приклад. Я пам'ятаю кримську ситуацію в 1994 році, коли Верховна Рада тільки прийняла рішення, яке .................. президента. Тоді ініціатива за тим, кому довіряють люди.&nbsp; Спасибі.</p>
<p>&nbsp;</p>
<p>ГОЛОВА. Так, Олег Зарубінський, фракція Народно-демократичної партії України. Підготуватися Оніщуку.</p>
<p>По 2,5 хвилини кожний...</p>
<p>&nbsp;</p>
<p>15:53:52</p>
<p>ЗАРУБІНСЬКИЙ О.О.</p>
<p>Звернення Демократичної платформи НДП.</p>
<p>Шановні добродії!&nbsp; Ці слова, це слово ми адресуємо всім, хто в цій залі і всім, хто зібрався перед стінами Верховної Ради: ви "добродії", ви робите добро.</p>
<p>Результати виборів показали, що ніякий тиск не спроможний вплинути на свідоме волевиявлення народу. Україна всупереч бажанню "голодоморців", всупереч їхнім брудним технологіям проголосувала за своє майбутнє. Однак, результати народного вибору можуть бути знехтувані. Фальсифікатори свідомо чи під тиском малюють ті результати, які вигідні їм, забезпечують масовість так званого "народного волевиявлення" у Донбасі, яке не снилося керманичам "застою". На деяких дільницях&nbsp; активність електорату складає понад 100 відсотків, з яких за "правильного" кандидата голосувало буцімто 98 відсотків. Чи це не показник "туркменізації" України?</p>
<p>Влада перейшла межу, межу, за якою йде тупа фальсифікації і повне нехтування людиною. Наше мовчання стане потуранням злочину. В цій ситуації останнє, що можна зробити, це не мовчати. Не мовчати, як багато хто з нас мовчав ще вчора, не мовчати, бо саме через нинішні мовчання ми можемо втратити право говорити надовго. Україна вже знала часи тоталітаризму, їх наслідки: покривлені душі і понівечені долі наших батьків. Влада розраховує на те, що люди, пройшовши через поневіряння, звикли боятися, боятися втратити роботу, зарплату, звикли до постійного страху за своє життя. Однак влада не врахувала, що ми не погодилися, щоб страх постійно супроводжував і наших дітей. Перебороти його важко, але Україна вже доросла до усвідомлення необхідності цього кроку.</p>
<p>Зважаючи на велику загрозу фальсифікації виборів, демократична платформа Народно-демократичної партії звертається до всіх виборців. Друзі, сьогодні треба зробити крок, який дозволить гордитися тим, що ми українці - народ, а не просто жителі найбільшої території у Європі. Просто проголосувати за українську демократію замало, її потрібно захищати, захищати для того, щоб наші діти мали право на вибір, щоб кожен громадянин відчував себе господарем у своїй країні. Демплатформа НДП закликає: все залежить від кожного з нас. І ми переконані, що більшість з вас проявить громадянську, а не кухонну позицію, і доведе владі, що господарем у державі є українець, а не олігарх.</p>
<p>Для того щоб після осені 2004 року з гордістю дивитися в очі наступним поколінням, для яких ми будемо батьками, а не пережитками демократії, шануймось! (О п л е с к и)</p>
<p>&nbsp;</p>
<p>ГОЛОВА. Микола Оніщук, будь ласка. Підготуватися Михайлу Гладію.</p>
<p>&nbsp;</p>
<p>15:56:51</p>
<p>ОНІЩУК М.В.</p>
<p>Шановні народні депутати, шановні громадяни України!</p>
<p>Вибори президента 2004 року і те, що за ними послідувало, засвідчили, що публічна влада не є і не буде власністю окремої купки людей і що вона дійсно належить народу, і народ повинен визначати того, хто має її здійснити в інтересах простих громадян. Вибори дали потужний сигнал, це є перший сигнал, що був під час парламентських виборів 2002 року, що суспільство не хоче і не буде васалом у тих, кого воно найняло для обслуговування суспільних інтересів. Вибори і позиція громадян свідчить про те, що жити по-старому в межах відведеного коридору ніхто вже не хоче. Вибори засвідчили, що в Україні - і на цьому я хочу наголосити - з'явився його величність Громадянин. (О п л е с к и)</p>
<p>Одна із величезних проблем, яку необхідно буде вирішити&nbsp; Верховній Раді і суспільству, це не тільки встановити юридично результати виборів, а величезна проблема - забезпечити її суспільно-політичну і громадську легітимність. Не можна досягти легітимності лише формально правими рішеннями, якими є чи&nbsp; може бути рішення Центральної виборчої комісії, адже легітимність - це якість, якщо хочете, не стільки&nbsp; правова, скільки морально етична. І це проблема, яку необхідно буде вирішувати усім нам, у тому числі українському парламенту. Трагедія і покликання Верховної Ради...&nbsp; нашої&nbsp; Верховної Ради полягає в тому, що ми не маємо, на жаль, і не............</p>
<p>&nbsp;</p>
<p>ГОЛОВА. Дайте 20 секунд для завершення.</p>
<p>&nbsp;</p>
<p>ОНІЩУК М.В. ...собою Центральну виборчу комісію.</p>
<p>Ми не можемо скасувати вибори, але я маю надію, що все, що сьогодні відбувається, і в тому числі наше засідання, зроблять і покличуть і ЦВК, і громадян до того, щоб таке рішення, яке відображає волю народу, було постан.......</p>
<p>Дякую за увагу.</p>
<p>&nbsp;</p>
<p>ГОЛОВА. Михайло Гладій запрошується до виступу. Підготуватися Сергію Бичкову.</p>
<p>&nbsp;</p>
<p>15:59:40</p>
<p>ГЛАДІЙ М.В.</p>
<p>Шановний Володимире Михайловичу! Вельмишановний славний український народе! Скажу без перебільшення, що до нашої сьогоднішньої сесії прикута увага не лише всіх українських громадян, а й світової спільноти. Народ з нетерпінням чекає, у тому числі і під стінами парламенту,&nbsp; що скаже Верховна&nbsp; Рада, яку займе позицію. Для українського парламентаризму в цілому і для кожного з нас, зокрема,&nbsp; це серйозний іспит, іспит на&nbsp; демократичність, чесність&nbsp; і&nbsp; справедливість.</p>
<p>Якщо говорити про законодавчі забезпечення, то Верховна&nbsp; Рада із свого боку робила все можливе або попередити розвиток подій за таким&nbsp; сценарієм, не допустити повторення тих порушень, що мали місце у першому турі голосування.</p>
<p>Нагадаю,&nbsp; що були проголосовані поправки до&nbsp; закону щодо відкріпних талонів, неодноразово звучали застереження зі сторони парламентських фракцій, у тому числі і фракції Народної аграрної&nbsp; партії України. І останній серйозний попереджувальний сигнал - це заява Голови Верховної Ради за кілька днів до виборів. Але ми знову здивували Європу і світ своїми безпрецедентними&nbsp; виборчими ноу-хау, причому&nbsp; застосували їх нескрито, не через незнання тих чи інших виборчих механізмів, а&nbsp; цілком&nbsp; відверто, нахабно і цинічно на очах мільйонів людей. Саме це найбільш схвилювало і обурило наших виборців і здивувало міжнародних спостерігачів.</p>
<p>Хіба не було зрозуміло по першому туру, що народ вже не буде миритися з неточностями у списках виборців і з маніпуляціями з бюлетенями і відкріпними талонами,&nbsp; і з примушуваннями голосувати за того чи іншого кандидата, блокуванням роботи виборчих комісій і так далі.</p>
<p>На жаль. відповідальність за організацію виборчого процесу, а це згідно закону "Про вибори ЦВК" і виконавча влада зробила все можливе&nbsp; або порушення у першому турі виборів не тільки повторити, а й надати ще більших масштабів. Врешті, ми сьогодні маємо&nbsp; суспільно-політичний колапс,&nbsp; збурену і неадекватну обстановку у суспільстві, який можна, кожна політична сила, яка брала участь у виборах використовує її по своєму і дуже прикро, що у цій ситуації знову заручником став народ, втягнутий у тривале протистояння на грунті різних проблем у багатьох випадках створено штучно. Здавалося вибори пройшли, усі запитання щодо перемоги того, чи іншого кандидата мають чіткими, конкретними, але народ отримав те, чого що не чикав. Частину, шановні друзі, ЦВК втратило довіру як політичних сил так і громадськості і це небезпечно, насамперед для розвитку демократичного суспільства, для&nbsp;&nbsp; іміджу нашої країни на міжнародній арені, адже той величезний масив негативу, який було нагромаджено за два тури виборів не додає авторитету Україні, а навпаки, ставить її в ряд країн зі слабкою розвинутою демократією. Тому позиція нашої Фракції однозначна по-перше ми підтримуємо пропозицію про висловлення ЦВК недовіри. По-друге... (Оплески)</p>
<p>По-друге, ми за створення спеціальної парламентської комісії по розслідуванню фактів масових порушеннях на виборах Президента України, при&nbsp; чому у найкоротшій&nbsp; термін. І по-третє,&nbsp; ми не можемо залишатися осторонь тих подій, що&nbsp; відбуваються сьогодні в суспільстві. Верховна Рада має сказати своє слово, щодо оцінки виборів деяких місцевих органів і центральної влади, ми не&nbsp; можемо дозволити плямувати честь країни, нехтувати правами громадян на вірність служіння яким, ми присягали у цьому залі. Народ переможе! Слава Україні!</p>
<p>&nbsp;</p>
<p>ГОЛОВА.&nbsp; Сергій Бичков, Депутатська група "Центр", підготуватися від блоку Юлії Тимошенко.</p>
<p>&nbsp;</p>
<p>16:03:59</p>
<p>БИЧКОВ С.А.</p>
<p>Шановний український народ, шановний Володимире Михайловичу, шановні колеги, шановний Президент України, члени депутатської групи "Центр", усвідомлюючи свою відповідальність за збереження стабільності та злагоди в державі, миру та спокою на рідній землі, дотримання вимог Конституції України&nbsp; в повсякденному громадському житті,&nbsp; забезпечення гідного місця нашої країни серед міжнародної спільноти вважають за&nbsp; необхідність заявити про наступне. Ми, як і весь чесний народ України, глибоко обурені численними фактами знахабнілого попрання виконавчою владою загальноприйнятних основ демократії, чинного&nbsp;&nbsp; законодавства під час проведення президентської виборчої кампанії. Працюючи у виборчих округах Республіки Крим, Дніпропетровської і Миколаївської, Сумської, Одеської та інших областей України, ми як тисячі простих громадян стали свідками добре організованої системи тотальної фальсифікації із чітко визначеними елементами кримінального&nbsp; характеру.</p>
<p>По-перше, це пов'язано з заплановано неналежним виконанням своїх обов'язків членами різного рівня виборчих комісій, а саме:&nbsp; з вакханалією використання відкріпних талонів, які на окремих дільницях можна було просто купити, за якими спеціально наймані особи голосували&nbsp; до 18 разів, навмисною порчею бюлетенів виборцям переважено молодим, які мали відзнаки своєї симпатії до народного кандидата, маніпулюваннями з бюлетенями при&nbsp; виїздах на місце проживання виборців, включенням до&nbsp; списків так&nbsp; званих мертвих душ, свідоме знищення числа проголосувавших та інше. А чого коштують багаточисельні факти&nbsp; перепон представникам опозиції щодо&nbsp; організації контролю за виборчим процесом. За кожним з названих пунктів ми готові надати&nbsp; фактичні матеріали.</p>
<p>Ми маємо право стверджувати про сплановане використання штабом кандидата&nbsp; від влади криміналітету для реалізації брудних виборчих технологій. Аналіз фактів, порушень та фальсифікацій дає змогу&nbsp; аргументовано заявити, що&nbsp; вони відбувалися&nbsp; під патронатом, а часто і при прямій участі керівного складу адміністрацій та органів державного управління,&nbsp; які&nbsp; були частиною технологічних штабів Януковича. Означене здійснювалося з благословення гаранта&nbsp;&nbsp; Конституції, який відмовившись підписати прийнятий Верховною Радою закон, дав пасивну згоду на свавілля проти свого ж народу.&nbsp; Тим самим влада показала, якщо вона програває, то готова попрати закон, аби зберегти свої позиції, готова знищувати свій народ.&nbsp; Саме так ми розуміємо сьогоднішні заяви деяких керівників силових структур.</p>
<p>Все це об'єктивно&nbsp;&nbsp;&nbsp; сформувало недовіру до Центральної виборчої комісії, яка, маючи все для своєї роботи, за кошти народу закривала очі над знущанням над кандидатом від народу у засобах масової інформації, на численні факти тиску та залякування виборців.</p>
<p>На наш погляд, до закінчення розслідування і Президенту, і Прем'єр-міністру, тим чи іншим боком пов'язаних із конфліктом влади з народом, слід самостійно заявити про тимчасовий відхід від управління державою, передавши на цей час свої повноваження єдиному легітимному керівнику - Голові Верховної Ради України.</p>
<p>Ми звертаємося до депутатів місцевих рад всіх різних рівнів ініціювати проведення позачергових сесій, як це зробили ваші колеги вже на більшості території України. І дати правову оцінку численним фактам фальсифікації та тиску на виборців. Тільки таким шляхом можна уникнути тяжких наслідків, а кожному із вас зберегти честь та довести свою повагу до українського народу, про що ви так часто та беззастережно проголошували.</p>
<p>Ми, депутати депутатської групи "Центр", заявляємо, що завжди залишалися із своїм народом і готові йти з ним до повної перемоги справедливості. Ми гордий і вільний народ. Наш Президент - Ющенко! (Оплески).</p>
<p>&nbsp;</p>
<p>ГОЛОВА. Від блоку Юлії Тимошенко до виступу запрошується Юлія Тимошенко.</p>
<p>&nbsp;</p>
<p>16:08:37</p>
<p>ТИМОШЕНКО Ю.В.</p>
<p>Юлія Тимошенко. (Оплески).</p>
<p>Шановний народе України, шановні колеги, шановні дипломати, журналісти, всі присутні зараз у сесійній залі. Я знаю, що багато людей, які стоять зараз біля Верховної Ради не знають, що відбувається зараз у залі Верховної Ради. І розпочати потрібно з того, що сьогодні у парламенті сидять справжні представники народу. І справжніх представників народу сьогодні 190 народних депутатів разом із Соціалістичною партією, Аграрною, НДП, "Нашою Україною", блоку, який я очолюю, і фракція "Центр", а також чесні позафракційні депутати. (Оплески)</p>
<p>Я, шановні друзі, окремо хотіла б висловити слова подяки від українського народу, від парламенту України Голові Верховної Ради Володимиру Литвину за те, що він сьогодні з народом! (Оплески)</p>
<p>&nbsp;</p>
<p>ГОЛОВА. Я прошу вас, шановні колеги!</p>
<p>&nbsp;</p>
<p>ТИМОШЕНКО Ю.В. Окремо я хотіла б сказати слова глибокої подяки меру міста Києва Олександру Олександровичу Омельченко, який сьогодні практично став на сторону киян і на сторону народного Президента України.</p>
<p>Багато місцевих рад, рад областей сьогодні визнали легітимного Президента України Віктора Ющенка. Але ж ми з вами бачимо, що у Верховній Раді відсутні зрадники народу України, відсутні люди, які ніколи не висловлювали інтереси народу: це - всі провладні фракції, всі ті люди, які сьогодні і складають криміналітет в Україні, а також, на жаль, відсутня фракція комуністів! І я можу сказати, що Верховна Рада в такому складі, на жаль, рішення приймати сьогодні не може - немає 226-ти.</p>
<p>І тому така Верховна Рада, як тільки прийде і займе свій кабінет народний Президент України, мусить бути розпущена терміново! (Оплески) І створена з чесних народних депутатів, які нарешті будуть висловлювати інтереси народу. І зараз ми мусимо з вами усвідомити, що у Верховній Раді ми оголошуємо народного Президента України Віктора Ющенка, який приходить до влади і який починає з сьогоднішнього дня виконувати функції Президента в Україні. А самозванці... (Оплески)</p>
<p>&nbsp;</p>
<p>ГОЛОВА. Шановні народні депутати! Шановні народні депутати!&nbsp;&nbsp;&nbsp;&nbsp;&nbsp;</p>
<p>&nbsp;</p>
<p>ГОЛОСИ З МІСЦЯ. Ющенко! Ющенко!</p>
<p>&nbsp;</p>
<p>ГОЛОВА. Шановні народні депутати!</p>
<p>&nbsp;</p>
<p>ГОЛОВА. Шановні народні депутати! Шановні народні депутати!</p>
<p>Я в останнє прошу вас: якщо ми зібралися на мітинги, будь ласка, проводьте мітинги. Закінчимо засідання Верховної Ради, закриємо, проводьте мітинг. І ми домовлялися, що ми будемо проводити засідання Верховної Ради, а не мітинг.</p>
<p>&nbsp;</p>
<p>ТИМОШЕНКО Ю.В. Друге, що ми мусимо з вами зробити, це висловити зараз недовіру Центральній виборчій комісії, яка стала&nbsp; на бік криміналу на чолі із своїм головою Сергієм Ківаловим і яка сьогодні планує оголосити кримінальне рішення про те, що Янукович якби то на базі фальсифікації може бути Президентом України. Такої Центральної виборчої комісії нам не потрібно.</p>
<p>І я думаю, що народ України мусить вимагати від Верховної Ради прийняти рішення про відсторонення Центральної виборчої комісії і створення нового складу з тих людей, які за фахом і за станом своєї чесності і порядності мусять проголосити Президентом на рівні ЦВК Віктора Андрійовіча Ющенка.</p>
<p>І я хочу зараз звернутися до народу України, щоб ми вимагали це від Верховної Ради і щоб ми не пішли звідси, поки такого рішення не буде.</p>
<p>І останнє, шановні друзі, у нас сьогодні в Україні народилася справжня міцна українська нація, український народ, який вже не роздріблений, не розрознений, сьогодні мільйони людей, які стоять біля парламенту, це і є наша надія і опора, це і є ті люди, які приведуть справжнього Президента до влади.</p>
<p>І тому я закликаю вас всіх просто брати владу в свої руки. Ні у кого нічого не просити...</p>
<p>&nbsp;</p>
<p>ГОЛОВА. Дякую.&nbsp; 10 секунд, будь ласка, закінчуйте, давайте тільки закликів не робити.</p>
<p>&nbsp;</p>
<p>ТИМОШЕНКО Ю.В. Ні на які переговори із злочинною владою не йти, просто виносити їх з владних коридорів і оголошувати новий уряд, нового Президента і нову Україну.&nbsp; Дякую за увагу. Слава Україні! (Оплески)</p>
<p>&nbsp;</p>
<p>ГОЛОВА. Я прошу шановних народних депутатів не вдаватися до закликів, які, ну, по суті справи, незаконні. Давайте будемо демонструвати, що ми діємо&nbsp; відповідно до Конституції і чинних законів. Давайте дотримуватися цього правила.</p>
<p>Фракція "Наша Україна" просить перенести виступ. Поки що не готові до виступу. Тоді ми в зв'язку з цим переходимо до виступів народних депутатів. Ми домовлялися годину на виступи відвести. На табло прізвища народних депутатів, що записалися на виступи.</p>
<p>Будь ласка, Юрій Кармазін. Підготуватися Мельничуку. Будь ласка, Юрій Анатолійович, ми чекаємо на вас.</p>
<p>&nbsp;</p>
<p>16:15:25</p>
<p>КАРМАЗІН Ю.А.</p>
<p>Юрій Кармазін, Партія захисників Вітчизни, "Солідарність" виборчого Блоку Віктора Ющенка "Наша Україна".</p>
<p>Шановні народні депутати, вельмишановний, багатостраждальний український народе! Жаль, що вибори, які планувалися як свято демократії проведені саме так, за кучмовським, медведчуковсько-кучмовським сценарієм, для перетворення України в "уркаїну". Український народ показав, що це неможливо. Жаль.</p>
<p>Я хочу вас попросити вшанувати хвилиною мовчання чесного, порядного міліціонера, капітана міліції Петра Потєхіна, який був вбитий о шостій годині 55 хвилин на 163 виборчій дільниці округу номер 202, який до останнього боровся, охороняючи приміщення з виборчою документацією. Царство йому небесне.</p>
<p>&nbsp;</p>
<p>(Хвилина&nbsp; мовчання)</p>
<p>&nbsp;</p>
<p>ГОЛОВА. Прошу сідати.</p>
<p>&nbsp;</p>
<p>КАРМАЗІН Ю.А. Шановні народні депутати! Ми маєм цей закон про вибори Президента України. Ми з вами маємо Конституцію, де найвищою владою визнається народ, який стоїть зараз на площах, якому зараз відключають телебачення, якого заставляли забирати відкріпні&nbsp; посвідчення і талони, якого звозили в 70-80 вагонах до Києва і до інших регіонів, якого зараз заставляють пересуватися сюди і дивитися на своїх співгромадян через прорізі прицілів. Говорять зараз, що Україна розкололася на схід і захід. Ні, не розкололася. Вона як ніколи єдина. Малесенький приклад. Місто Шахтарськ Донецької області. 100 тисяч громадян всього проживає. Там більше 2 тисяч&nbsp; чоловік тільки з 2 шахт проголосувало за Віктора Ющенка. А в результаті показано 4 голоси. Вже в 17 годин не було бюлетенів, бо по 5-6 разів голосували по відкріпним&nbsp; посвідченням. Хто мені скаже, що Донецьк чи Луганськ проти нормальної заможної України?! Це неправда. В Луганську також ламалось все. Опозиційні газети затримувалися. Я тут виступав, потім викинули всіх з дільниць як котят. На очах у міжнародної спільноти. Тому зараз має сказати слово&nbsp; народ. Наш Президент - Віктор Ющенко! (О п л е с к и)</p>
<p>&nbsp;</p>
<p>ГОЛОВА. До виступу&nbsp; запрошується Михайло&nbsp; Мельничук, фракція Соціалістичної партії України. Підготуватися Шкілю.</p>
<p>&nbsp;</p>
<p>16:18:46</p>
<p>МЕЛЬНИЧУК М.В.</p>
<p>Михайло Мельничук, фракція Соціалістичної&nbsp; партії України, Чернівецька область, Всеукраїнська спілка власників земельних та майнових паїв.</p>
<p>Шановні колеги!&nbsp; Шановні радіослухачі! Мужній Володимире Михайловичу! Перемога за народом! Народ обрав Ющенка Президентом. Якщо врахувати голоси, які віддали на виборах&nbsp; 2002 року за присутніх тут народних депутатів, то більшість знаходиться в цьому залі, а не поза залою!</p>
<p>І тут є легітимних 250 голосів, і ми&nbsp; маємо приймати, тому що влада тих остальних депутатів згвалтувала і загнала їх у більшість, яка сьогодні не хоче працювати на народ. І хай народ знає, що більшість сьогодні в залі, а не поза залою і робить висновки з цього.</p>
<p>Як секретар Тимчасової спеціальної комісії Верховної Ради, яка проводила моніторинг з питань дотримання Закону України "Про вибори Президента України", я хочу від себе особисто, не маю права робити це від&nbsp; Тимчасової комісії, заявити, що влада гвалтувала власний народ, бо у неї є досвід, як це робити, у неї є досвідчені тренера, особливо в тій команді, як це робити, як гвалтувати власний народ.</p>
<p>Я обіцяв виборцям&nbsp; села Топорівки Новоселицького&nbsp; району розказати з високої трибуни парламенту, як&nbsp;&nbsp; правоохоронні органи Чернівецької області протягом чотирьох годин не давали трьом тисячам виборців&nbsp; проголосувати за Віктора Андрійовича, як народного Президента, тому що там 90 відсотків&nbsp; людей підтримують його. Я вважаю, що таке робилося по всій Україні. Створення тимчасової слідчої комісії це підтвердить.</p>
<p>Зараз я хотів би звернутися до вас, шановний Вікторе Андрійовичу. Шановний пане Костенко, шановний Іване Степановичу, я звертаюся до Віктора Андрійовича. Шановний Вікторе Андрійовичу! Я звертаюся&nbsp; від всіх соціалістів, від тих прихильників Соціалістичної партії, які підтримали. Вікторе Андрійовичу, ваше місце не там, ваше місце&nbsp; там, Вікторе Андрійовичу. Будь ласка. Ви обраний народом Президент і ваше місце&nbsp; там. ( О п л е с к и)</p>
<p>&nbsp;</p>
<p>ГОЛОВА. Михайле Васильовичу, не провокуйте, будь ласка, ми домовлялися з вами.</p>
<p>&nbsp;</p>
<p>МЕЛЬНИЧУК М.В. Я не провокую, я виступаю. Я хотів би, щоб ви зайняли&nbsp; те місце, але зайняли його легітимно. Я думаю, що це стане і дуже скоро. Дякую за увагу.</p>
<p>&nbsp;</p>
<p>ГОЛОВА.&nbsp; Шановні народні депутати! До виступу запрошується Андрій Шкіль.</p>
<p>Я ще раз хочу вас попросити. Ми зібралися для того, щоб обговорити ситуацію, яка склалася у зв'язку&nbsp; з виборами Президента України 21 листопада. Давайте це обговорювати, давайте не перетворювати це на мітинг. Будь ласка. Підготуватися&nbsp; Лук'яненку.</p>
<p>&nbsp;</p>
<p>16:21:52</p>
<p>ШКІЛЬ А.В.</p>
<p>Шкіль Андрій, Фракція Блоку Юлії Тимошенко. Я в першу чергу хотів би звернутися до тої частини українського народу, який зібрався під стінами Парламенту, я знаю: як тяжко очікувати невідомого, я знаю, як тяжко стояти покинувши все, ввібравши в своє серце віру , надію і сподівання очікувати, що ж трапиться тут, звертаюсь до&nbsp; народних депутатів, до вас до нас з вами прикуті очі, вуха і серця мільйонів українців і не тільки тих мільйонів, голоси котрих зарахували під час виборів, але і мільйони тих, голоси&nbsp; котрих украли, голоси&nbsp; котрих поцупила злочинна влада. Я закликаю вас до вашої честі, совісті і розуму, що&nbsp; ми мусимо і повинні, в решті решт визначитися : що робити з центральною виборчою Комісією. Абсолютним фактом є те, що вона&nbsp; порушила свою легітимність,&nbsp; підтвердивши, що в 98-ми підрахованих ... 99% бюлетенів перемагає з відривом у 3% - Янукович. Це&nbsp; не правда з багатьох причин, але головне, що навіть до цього часу ще не винесено рішення&nbsp; і знайшлося 4 чесних і порядних члени Центральної виборчої комісії, які відкинули можливість підписання&nbsp; фальшивого протоколу. Я хочу звернутися в першу чергу до всіх тих, хто ще не вийшов на вулиці, до всіх тих, хто ще збирається і щось не діється, запам'ятайте: ми не має права ховатися по містах, по лісах, по підвалах, наше місце тут в Україні, наше місце у нас у державі, воно належить українському народові, хай вони ховаються від нас, хай вони ховаються від гніву української Феміди, від гніву українського народу. Президент України поїхав у Петербург, у найвідповідальнійший, у найважчий час для його держави, він поїхав у місто російської революції, ховаючись від українського народу. Я хочу запевнити і його, і всіх тих, хто йому передасть ці слова, що він не сховається від відповідальності, тому що зараз він мусить дати своє слово, якщо він має якусь думку, то він має її висловлювати зараз&nbsp; сьогодні, звертаючись до мільйонів своїх співгромадян, які зібралися зараз&nbsp; під стінами Верховної Ради, які зібралися у Львові і в Луганську. Я вам скажу, що мітинг, який був зібраний в Дніпропетровську, студентів&nbsp; зігнали на підтримку Януковича буквально&nbsp; три хвилини, і цей мітинг переріс у мітинг підтримки Віктора Ющенка. Молодь вибрала собі Президента. Український народ вибрав собі Президента. І ми не маємо права змушувати чекати український народ. Він від нас жде тільки одного: проголошення тут у цій залі закону&nbsp; і законного Президента Віктора Ющенка. Дякую.</p>
<p>&nbsp;</p>
<p>ГОЛОВА. Шановні народні депутати, два уточнення, поки іде Левко Григорович.</p>
<p>Перше. Президент України перебуває у Києві. Я просив би, щоб у нас була якщо інформація точна.</p>
<p>І друге.&nbsp; Я хотів би, щоб ви не провокували на якісь незаконні рішення. Президент України буде проголошений тоді, коли буде прийнято рішення таке, яке належить приймати відповідно до діючих чинних&nbsp; законів. І давайте не будемо здійснювати провокації. Хочете&nbsp; провокації - без мене.</p>
<p>Я ще раз хочу вам сказати,&nbsp; шановні колеги,&nbsp; і не давати додаткові підстави для звинувачення Верховної Ради. Якщо ми хочемо бути Верховною Радою, давайте будемо Верховною Радою.</p>
<p>Будь ласка, Левко Григорович, Блок Юлії Тимошенко. Підготуватися Анатолію Матвієнко.</p>
<p>&nbsp;</p>
<p>16:25:29</p>
<p>ЛУК'ЯНЕНКО Л.Г.</p>
<p>Лук'яненко Левко Григорович, Українська республіканська партія, Блок Юлії Тимошенко.</p>
<p>Шановні депутати, шановні виборці, шановні українці.</p>
<p>Усе наше суспільство прийшло до такого конфлікту, який неможна не розв'язати. Наше суспільство розкололося: з одного боку є злочинна, антиукраїнська, антинародна влада, з другого боку&nbsp; є народ, який відчув у собі силу. Він відчув, що він носій суверенітету. Він відчув, що він може владу призначати і усовувати. І якраз тепер настав момент, коли народ, який відчув себе відповідальним за свою національну долю, має шанс усунути владу, яка 13&nbsp; років мордувала Україну і привела її до такого&nbsp; стану, немовби по Україні прокотилася нова татаро-монгольська навала.</p>
<p>Отже ж, виходячи із тої ситуації,&nbsp; я думаю, що цей конфлікт розв'язати&nbsp; мусимо, не розв'язати його неможна. Розв'язати конфлікт можна двома способами. Перший спосіб - це такий спосіб, який застосували у Румунії. І наш народ, якого тут сотні тисяч у Києві на вулиці Грушевського, на площах він готовий до здійснення румунського варіанту. Проте ми, депутати, відповідальні за долю нації, шукаємо іншого способу розв'язати цей конфлікт.</p>
<p>І тому я пропоную, перше, висловити недовіру Центральній виборчій комісії. Друге. Не визнавати цифр, яка Центральна виборча комісія нам в результаті фальсифікацій подала. Третє. Штаб Віктора Ющенка у паралельному підрахунку голосів беззаперечно довів, що народ висловився за Віктора Ющенка.</p>
<p>Далі. Через те, що Віктор Ющенко є народом обраний Президент, пропоную Верховній Раді здійснити прийом присяги нового Президента ось тут...</p>
<p>&nbsp;</p>
<p>ГОЛОВА. Вимкніть мікрофон, будь ласка. Я ще раз говорю, будете виголошувати провокації, виголошуйте їх без мене. Левко Григоровичу, ви досвідчений чоловік. Давайте інша сторона оголосить іншого Президент. Давайте зараз ми два президента зараз буде в Україні у нас. Я прошу вас, давайте по суті проблеми виступайте. Хочете провокації чинити, тоді давайте без мене це робіть. Ще раз прошу вас. Будь ласка, дайте можливість закінчити виступ.</p>
<p>&nbsp;</p>
<p>ЛУК'ЯНЕНКО Л.Г.&nbsp; Я вважаю, що наша Верховна Рада повинна постановити зараз не полишати зал і працювати доти, доки Віктор Ющенко не складе присягу і реально не вступить у виконання президентських повноважень. Я підтримую пропозиції, які були висловлені від Народної ради депутатом Верховної Ради Зваричем.</p>
<p>Чи може народ, який дійшов до такого стану, як сьогодні, терпіти далі беззаконня і невирішеність. Я закликаю до рішучих дій. Дякую за увагу.</p>
<p>&nbsp;</p>
<p>ГОЛОВА. Дякую. Анатолій Матвієнко, будь ласка. Підготуватися Чубарову.</p>
<p>&nbsp;</p>
<p>16:28:59</p>
<p>МАТВІЄНКО А.С.</p>
<p>Шановний Володимире Михайловичу, шановні колеги. Українська республіканська партія "Собор", блок Юлії Тимошенко.</p>
<p>Шановні колеги, я думаю, що всі ми з вами сьогодні маємо підстави втішитися і щиро привітати всіх, кого зібрали майдани міст і сіл України, всіх, кого зібрала сьогодні наша столиця Київ із великою перемогою, з тим, що дійсно ми маємо акт народження українського народу. І підтримати, і щиро їм вклонитися, і сказати: це - велика перемога кожного, хто сьогодні встав з колін, це - велика перемога всіх нас, це - велика перемога України!</p>
<p>Я щойно, вірніше, сьогодні повернувся із Харкова. Я хочу передати всім киянам, всім. хто приїхав сьогодні до Києва інформацію, що зараз у Харкові відбувається багатолюдне віче, на яке зібралося більше 50 тис. чоловік. Харків солідаризується сьогодні разом з нами. Харків є Україна! Харків відповідальний за Україну! (Оплески) Харків не хворий, хвора влада харківська, яка чумно сьогодні пробує спасти себе!</p>
<p>Третє. Шановні друзі, ми маємо розуміти, що відбувається сьогодні. Нам було написано два сценарії: сценарій перший - за будь-яких умов, правдами і неправдами залишити злочинну владу і привести Януковича до посади Президента. І це вони робили брутально, це вони робили цинічно, і ми всі свідки, зрештою що і вивело людей на вулицю. Але цього не сталося. Народ йому цього не дав!</p>
<p>Тоді йде в рух другий сценарій, який вони також хочуть реалізувати - це ввести надзвичайний стан, і ви бачите, що робиться сьогодні із силовиками. Уже кажуть, що і російський спецназ сьогодні запрошений Президентом Кучмою. Я вважаю, що вони всі мають знати - і цього їм ніхто не дасть!</p>
<p>Є сценарій, який написав сам народ. Народ сьогодні, користуючись п'ятою статтею Конституції є єдиним джерелом влади, народ сьогодні вирішує, кому бути Президентом, і він вирішив, він обрав всенародно Президентом Віктора Ющенко!</p>
<p>І ми маємо сьогодні на Верховній Раді зрозуміти, що це не рядове засідання. Володимире Михайловичу, не ображайтесь, а це - урочисте засідання! І 104 статтю Конституції сьогодні&nbsp; Віктор Ющенко має зачитати на цьому засіданні.&nbsp; Дякую.</p>
<p>&nbsp;</p>
<p>ГОЛОВА. Рефат Чубаров, фракція "Наша Україна". Підготуватися Миколі Рудьковському.</p>
<p>&nbsp;</p>
<p>16:32:03</p>
<p>ЧУБАРОВ Р.А.</p>
<p>Вельмишановний народе України, вельмишановні народні депутати, вельмишановний голово!</p>
<p>Виступаючи вчора на 300-тисячному мітингу, я наголосив на тому, що найголовнішим нашим придбанням за останні 13 років було здобуття Україною своєї незалежності. Я говорив вчора і стверджую сьогодні з цієї високої трибуни: на протязі всіх цих 13-ти років незалежності всі чесні люди України, справжні патріоти день за днем цементували єдність всіх українських земель.</p>
<p>Згадайте кримську ситуацію початку і середини 90-х років: шалений політичний сепаратизм, спроби посварити між собою мешканців Крим за етнічною ознакою. Саме тоді ми всі приклали багатьох зусиль для того, щоб тільки уникнути розколу України, або як у випадку з Кримом, відокремлення якоїсь її частини.</p>
<p>Багато хто з вас, сьогоднішніх політиків українських, знають про те, наскільки багато зусиль для цього приклали і політичні лідери кримських татар, а в першу чергу, Меджліс кримсько-татарського народу. Ми виходили з того, що будь-які проблеми, які є в українській державі, в тому числі, і такі складні проблеми, які є наслідками нашого нещодавного минулого тоталітарного, як депортація і повернення кримсько-татарського народу, мають бути вирішені в межах прицільності і єдності української держави.</p>
<p>Але шкода, що на цих виборах не Центральна виборча комісія, не Генеральна прокуратура України не звернула жодної уваги на той шабаш, який був здійснений з боку органів місцевої ...частини місцевих влад, з боку посадових осіб, і особливо в Автономній Республіці Крим.</p>
<p>Я хочу сьогодні стверджувати про те, що найнеприйнятнішим&nbsp; цієї передвиборчої кампанії було те, що ті, хто рвалися до влади, криміналітет, вони поставили, як вони кажуть, на кон все, і в першу чергу долю Української держави. Їм було все рівно, що буде з Кримом, Одесою, Миколаєвом, що буде подальше з долею України. Для них головне було сісти на той трон, який вони для себе визначили.</p>
<p>І хочу закінчити тим, що ті сотні тисяч людей, які вчора, позавчора і сьогодні тут є на вулицях Києва, вони вимагають тільки одного: щоб ми затвердили той вибір, який зробив український народ, щоб ми затвердили такий механізм, який би надав можливість вступити в свої повноваження законно обраному Президенту Віктору Андрійовичу Ющенкові. Дякую.</p>
<p>&nbsp;</p>
<p>ГОЛОВА. Микола Рудьковський передає право на виступ Юрію Луценку, фракція Соціалістичної партії України. Підготуватися Соболєву.</p>
<p>&nbsp;</p>
<p>16:35:27</p>
<p>ЛУЦЕНКО Ю.В.</p>
<p>Шановні народні депутати, шановні радіослухачі, шановний Володимире Михайловичу! Я відразу вибачаюся за свій голос, але виступаю не тільки як депутат, не тільки як соціаліст, а як людина, яка йшла на чолі мільйонної колони, яка стоїть зараз від приміщення ЦВК до Верховної Ради і від неї до стадіону і до площі Незалежності. Шановні друзі, на вулицях стоять сотні тисяч, по моїх оцінках, більше мільйона людей. Ці люди прийшли не підтримувати Ющенка - вони прийшли підтримати свою свободу, вони прийшли, бо хочуть нової країни.</p>
<p>Шановні друзі, багато хто з вас був тут в 1991 році. Старожили, ветерани незалежності кажуть, що тоді людей було менше. Але не в кількості справа - справа в тому, що це другий крок, який може дати Україні волю.</p>
<p>Я критично ставлюся до всіх політиків, і до Віктора Андрійовича зокрема. Тим не менше, він сьогодні є єдиною людиною, яка може повести Україну не назад, а вперед. І тільки він зараз, тут, сьогодні може прийняти на себе цю велику, відповідальну ношу.</p>
<p>Моє друге звернення, Володимире Михайловичу, до вас. Володимире Михайловичу, два роки Верховної Ради.</p>
<p>Ви&nbsp; показували, що може людина стати вільною, чесною і порядною. Вам це вдалося. Це кажу вам я, людина, яка нещадно критикувала вас і яка завжди боролася проти Кучми. Сьогодні ви, Ющенко і всі депутати, і ті мільйони людей, які стоять навколо Верховної Ради, разом&nbsp; мають&nbsp; зробити крок до свободи. Це не перемога когось над кимось. Це перемога всієї України. І я дуже&nbsp; просив би своїх колег з "Нашої України" відійти на 2 хвилини від вашого лідера і нехай він порадиться із Богом і з своєю совістю. Перед мільйонами українців він казав, що&nbsp; знає свій обов'язок і він його&nbsp; виконає. Тільки це мене тримає на цій трибуні і в цьому залі. Інакше я піду&nbsp; там, де знаходиться влада, а вона сьогодні на вулиці. (О п л е с к и)</p>
<p>&nbsp;</p>
<p>ГОЛОВА. Сергій Соболєв, фракція "Наша Україна". Підготуватися Івану Зайцю. Є Сергій Соболєв? Є? будь ласка, Сергій Соболєв. Підготуватися Івану Зайцю.</p>
<p>&nbsp;</p>
<p>16:38:09</p>
<p>СОБОЛЄВ С.В.</p>
<p>Шановний Володимире Михайловичу! Шановні народні депутати! Шановний народе України! Нас всі ці вибори пробували колоти на захід і схід. Я хочу&nbsp; почати свій виступ з того,&nbsp; чому зараз десятки тисяч запорожців вийшли на вулиці&nbsp; міста Запоріжжя. Тому що вони себе не знайшли серед тих, хто голосував&nbsp; за Віктора Ющенка. Тому що їх волю спотворила влада Януковича. Ось чому сьогодні запорожці приєдналися до киян і заявили: вибори в Україні відбулися! В Україні обрана людина легітимно, людина, яка обрана Президентом України, це Віктор Андрійович Ющенко. І крапка.</p>
<p>Друге. Чому зараз на крайньому півдні України в Бердянську вже зібрані необхідні голоси для скликання позачергової сесії міста Бердянська? Тому що депутати міста Бердянська готові до прийняття легітимного рішення. Україна єдина! Україна об'єдналася! Сьогодні Захід і Схід, Південь і Центр, найкращі представники українського народу, які делеговані делегаціями в центр міста Києва, мільйони і мільйони&nbsp; людей знають одне, зараз тут у цій залі треба врятувати демократію.</p>
<p>Володимире Михайловичу, ми рятуємо не себе, ми рятуємо не вас, ми рятуємо демократію, бо якщо сьогодні, зараз у цій залі не відбудеться порятунок демократії, завтра&nbsp; ми мільйони людей кидає на поталу бандитам, які розтрощать їх танками, водометами. Цього не може статися. Україна не може бути без легітимної влади. Тут присутній представник Центральної виборчої&nbsp; комісії. Дякую вам, пане Давидовичу за вашу принципову позицію. Ви, я переконаний, як ніхто, знаєте, що відбулося на цих виборах. І саме&nbsp; у вашій присутності повинно відбутися торжество демократії.</p>
<p>Саме тому я звертаюся до всіх вас.&nbsp; У нас зараз є унікальний момент: або ми зараз підтвердимо, що в Україні є єдиний легітимний законний орган влади - Верховна&nbsp; Рада&nbsp; на чолі з Головою Верховної Ради Володимиром Литвином. Ми повинні підтвердити, що в Україні є і інший законний орган - це орган Адміністрації Президента і особисто Президент України, який повинен захистити народ України.</p>
<p>Саме тому я звертаюся до всіх вас. У нас залишилися лічені години. Плани Медведчука зрозумілі - розколоти народ навпіл, розігнати демонстрації і встановити тут&nbsp; диктатуру. Я переконаний, цього ніхто не хоче, цього не хоче навіть Кучма, який розуміє, треба вміти передавати владу легітимно, треба вміти визнавати -&nbsp; Ющенко переміг і влада повинна бути передана&nbsp; в &nbsp;легітимному залі - у залі Верховної Ради.&nbsp; Дякую.</p>
<p>&nbsp;</p>
<p>ГОЛОВА. Слово має Іван заєць, фракція "Наша Україна". Підготуватися Михайлу Косіву.</p>
<p>&nbsp;</p>
<p>16:41:25</p>
<p>ЗАЄЦЬ І.О.</p>
<p>Шановні народні депутати! Чим ми занепокоєні? Чим занепокоєні громадяни України? У чому суть справи? На виборах 31 жовтня і 21 листопада беззастережну перемогу&nbsp; одержав Віктор Ющенко. Але&nbsp; стара, ще діюча влада,&nbsp; не визнала волю народу&nbsp; і організувала&nbsp; державний переворот, вада сфальшувала результати&nbsp; виборів і хочу в супереч правді, Конституції України, інтересів народу, проголосити і призначити&nbsp; Президентом України Януковича, який програв вибори, масштаби фальшування&nbsp; колосальні , ця фальсифікація була здійснена Урядом України началі з Януковичем, президент України, Кучма&nbsp; виявися неспроможним&nbsp; виконати свої обов'язки гаранта Конституції дотримання законності прав і&nbsp; свобод громадян законності. Прем'єр-міністр Янукович, в супереч Конституції&nbsp; втягнув всю систему виконавчих органів влади у власну виборчу компанію,&nbsp; що привело до різкого протистояння&nbsp; в середовищі українського суспільства, різкого погіршення&nbsp; економічної ситуації в державі. Прокуратура України, замість контролю за дотриманням законності, зокрема виборчого, перетворилася в структуру політичного тиску на громадян і опозицію. Бо як можна оцінювати дії прокурора Драбівського району Черкаської області Шевченка,&nbsp; який пальцем не поворухнув, щоб&nbsp; зупинити карусель фальшувань через відкріпні посвідчення, а він про це знав, бо я був у його&nbsp; кабінеті. Тому я, шановні народні депутати пропоную: відправити Уряд&nbsp; у відставку.</p>
<p>Друге, за те, що ЦВК не&nbsp; зорганізувало дотримання&nbsp; законодавства, що ЦВК діє всупереч закону, що воно оприлюднює протоколи, які заздалегідь сфальшовані,&nbsp; наприклад, по моєму&nbsp; 200-му виборчому округу, де&nbsp; територіальна комісія обернули результати за Ющенка на користь Януковича і ці протоколи ідуть у ЦВК і вони їх оприлюднюють, тому&nbsp; ЦВК знає, що робить. Це орган, який потурає фальшуванню, отже ЦВК так само має піти у відставку. Я закликаю ради&nbsp; усіх рівнів визнати&nbsp; Ющенка&nbsp; Президентом України, президент України Кучма не забезпечив дотримання&nbsp; прав і свобод людини та громадянина під час підготовки та проведення виборів Президент України. Тому Володимире Михайловичу, ми мусимо&nbsp; прийняти присягу у законно обраного&nbsp;&nbsp; Президента Віктора Ющенка, щоб у цій державі був лад, щоб у цій державі був порядок. Я хочу вам сказати, що народ обурений по всій Україні, це&nbsp; не тільки тут 1,5 міліона людей, по всій Україні зараз маніфестує 10 міліонів людей, ці люди сьогодні за єдність держави, за&nbsp; благополуччя.</p>
<p>Тому я хочу подякувати студентам, я хочу подякувати&nbsp; школярам, всім, хто сьогодні вийшов захистити свій вибір, демократію і свободу. Свободу не зупинити. Демократію не зупинити. І тому давайте діяти рішуче во благо свого народу і майбутнього України.</p>
<p>&nbsp;</p>
<p>ГОЛОВА. Дякую. Я тільки просив би шановні колеги не говорити про школярів. Нам не вистачало ще школярів, щоб приходили захищати демократію.</p>
<p>Будь ласка, Михайло Косів, фракція "Наша Україна". Підготуватися Шевчуку.</p>
<p>&nbsp;</p>
<p>16:44:48</p>
<p>КОСІВ М.В.</p>
<p>Дорогі співвітчизники, оскільки тут зібралося всього-на-всього 191&nbsp; народний обранець, формального рішення ми прийняти не зможемо. А тому я насамперед&nbsp; хочу звернутися до вас. Відповідно до частини другої статті 34-ї Конституції України найосновнішим правом наших громадян є право участі в управлінні державними справами, право обирати і бути обраним до органів державної влади.&nbsp; Якщо це основне конституційне право порушується, то громадяни України мають право відповідно до частини п'ятої статті 55-ї Конституції&nbsp; захищати свої права&nbsp; від посягань будь-якими незабороненими законом засобами.</p>
<p>Одначе, у Кримінальному кодексів України, стаття 36-та, передбачено застосування засобів необхідної оборони. Необхідною обороною вважаються дії, вчинені з метою захисту гарантованих свобод особи, яка захищає&nbsp; себе, а також суспільних інтересів та інтересів держави від&nbsp; суспільно небезпеченого&nbsp; посягання. Суспільно небезпечне посягання сьогодні у нас в усіх перед очима, посягання на право народу обрати свого Президента. Особою, яка вчинила це суспільно небезпечне посягання може бути будь-який державний службовець, у тому числі й Прем'єр-міністр, голова ЦВК, Генеральний прокурор. У такий ситуації абсолютно легітимною вважається влада, яка встановлюється внаслідок революції, що виражає загальнонаціональне волевиявлення народу. Гітлер прийшов до влади далеко легітимнішими, незрівнянно легітимнішим шляхом, аніж хоче прийти до влади Янукович. Одначе цей режим, встановлений ним, був наскрізь злочинним перед власним народом і перед людством.</p>
<p>Бандитська влада, яка вдавалася раніше до гвалтівництва, а тепер хоче згвалтувати власний народ, не є легітимною. Вона має бути усунена будь-якими засобами. Я хотів би, щоб ці засоби були легітимними. Одначе мені на гадку йдуть слова Івана Франка: "А як війна кривава понадобиться, не наша буде в..."</p>
<p>&nbsp;</p>
<p>ГОЛОВА. Володимир Яворівський передає право на виступ Сергію Шевчуку. Так я розумію? А, є Володимир Яворівський. Будь ласка.</p>
<p>&nbsp;</p>
<p>16:48:09</p>
<p>ЯВОРІВСЬКИЙ В.О.</p>
<p>Товариство. У Кіровограді, де виборчу кампанію проводили кримінальні авторитети, і де все одно Ющенко переміг Януковича на 24 тисячі голосів, я втратив свій голос. Через те я його передаю представникові нашої фракції Юрію Єханурову.</p>
<p>&nbsp;</p>
<p>16:48:37</p>
<p>ЄХАНУРОВ Ю.І.</p>
<p>Шановний Володимире Михайловичу, шановні громадяни України. .... годину 21 листопада 2004 року в Україні проголосували 76,77 виборців, які були занесені у списки. Про це повідомив сайт Центральної виборчої комісії України о 21 годині 18 хвилин. Зараз ЦВК повідомляє про участь у голосуванні 80,36 виборців. Основне збільшення відбулося на ранок за рахунок Донецької області, де за ніч з 21 на 22 листопада кількість виборців, що нібито взяли участь в голосуванні збільшилась з 74,3 на восьму годину вечора до 96,65 або на 843 тис. осіб.</p>
<p>В Луганській області на виборах 31 жовтня взяли участь 75,62 відсотка виборців. На виборах 21 листопада записана явка 89,53 тис. процентів або на 282 тис. осіб більше.</p>
<p>В Харківській області на виборах 31 жовтня взяли участь 71,83 процента виборців. На виборах 21 листопада записано участь 77,7 відсотків виборців або на 138 тис. осіб більше.</p>
<p>Коаліція "Сила народу" вважає голосування на дільницях Донецької, Луганської, Харківської областей сфальсифікованими і не визнає участь у голосуванні 1 млн.262 тис. виборців, а також звертається до Верховного суду України з заявою про негайний розгляд питання про скасування результатів виборів на дільницях цих областей.</p>
<p>В Шахтарсько-Харцизському виборчому округу номер 60, дільниця 89, голосувало 3 тис. 437 чоловіка: за Януковича - 1411, за Ющенка - 5, недійсними визнали 2021 бюлетень. Електронний підрахунок голосів був здійснений центральним штабом кандидата в Президенти Віктора Ющенка. Явка виборців в Луганській, Харківській областях підрахована на рівні першого туру. В Донецькій на рівні зафіксовано ЦВК зразу після закінчення виборів. Не враховані дані при голосуванні за кордоном. Результат наступний: кандидат в Президенти Віктор Ющенко "за" - 13 млн. 825 тис. 851 голос або 48, 47 відсотка. Кандидат в Президенти Янукович - 13 млн. 507 тис. 125 голосів або 47,35. У Ющенка плюс 318 тис. 726 голосів. Дякую за увагу. (Оплески)</p>
<p>&nbsp;</p>
<p>ГОЛОВА. Так, Володимир Співачук, фракція Соціалістичної партії України, будь ласка.</p>
<p>Шановні народні депутати!</p>
<p>Одну хвилиночку, нам треба порадитися, у нас ще не виступили від трьох фракцій. То, може, таким чином, якщо готові після колеги Співачука від "Нашої України", потім Пустовойтенко просить виступити від фракції, давайте також дамо. Потім Адам Іванович, і далі продовжимо обговорення.</p>
<p>Немає заперечень? Таким чином. Будь ласка.</p>
<p>(Ш у м&nbsp;&nbsp; у&nbsp;&nbsp; з а л і)</p>
<p>Нам треба нормальним чином діяти.&nbsp; Будь ласка.</p>
<p>&nbsp;</p>
<p>16:52:14</p>
<p>СПІВАЧУК В.Л.</p>
<p>Дякую, Володимир Михайлович.</p>
<p>Володимир Співачук, фракція Соціалістичної партії України, Хмельниччина.</p>
<p>Перш за все я хотів би з цієї високої трибуни висловити щиру подяку своїм землякам хмельничанам за те, що понад 70 відсотків голосів вони віддали народному кандидату в Президенти Віктору Ющенку.</p>
<p>Хотів би повідомити весь загал про те, що в місті Хмельницькому, в обласному центрі, лише одна 104-та дільниця принесла перемогу Віктору Януковичу. Що це за дільниця, доповідаю: СІЗО УМВС.</p>
<p>І мені здається, що оця тенденція, тенденція отакої перемоги, вона чітко проявилася в ніч з 21-го на 22-ге листопада поточного року.</p>
<p>Саме тому я хотів би чітко відмітити, що основним органом, який сьогодні породив критичну ситуацію в Україні, є Центральна виборча комісія і особисто пан професор Ківалов, який не виконує своїх функцій Саме тому, я вважаю, що ми зобов'язані сьогодні, не&nbsp; просто повинні, а зобов'язані висловити недовір'я Центральній виборчій комісії.</p>
<p>Друге, на що я хотів би звернути увагу, шановні колеги, це продовження того, про що вже йшлося. Якщо ми проаналізуємо передвиборну агітацію провладного кандидата у Президенти, ми з вами самі без будь-яких спеціалістів зробимо висновок, що уже десь на початку вересня місяця&nbsp; Віктору Януковичу необхідно було, виконуючи Закон про вибори Президента України, зняти з реєстрації хоча би за перевищення виборчого фонду. Цього Центральна виборча комісія не зробила. І це ще один аргумент на користь того, що їй треба висловити недовіру.</p>
<p>Відповідним чином ми сьогодні зобов'язані з вами висловити цілий ряд зауважень стосовно виконання Закону про вибори Президента України і стосовно того, що в ньому є певні прорахунки. І я хотів би й думаю, що на майбутнє ми з вами виключимо телебачення із агітації, і на майбутнє ми з вами виключимо використання владних повноважень. Бо це за поїздки робочі в суботу чи в неділю, як це було у нас в Хмельницькій області?!</p>
<p>Саме тому я пропоную сьогодні висловити, чи точніше, висловитися за створення тимчасової слідчої комісії Верховної Ради і чітко проаналізувати все те, що відбувалося протягом останніх 90 днів. Дякую за увагу.</p>
<p>&nbsp;</p>
<p>ГОЛОВА. Від фракції "Наша Україна" до виступу запрошується Віктор Ющенко. Будь ласка. Підготуватися Пустовойтенку.</p>
<p>(О п л е с к и)</p>
<p>Сідайте, будь ласка! Сідайте, шановні колеги, бо час іде.</p>
<p>П'ять хвилин на виступ, будь ласка, регламент.</p>
<p>&nbsp;</p>
<p>16:55:51</p>
<p>ЮЩЕНКО В.А.</p>
<p>Героїчний український народе, шановний український парламенте! Я переконаний у тому, що у центрі всіх людських свобод знаходиться свобода вибору. Україна сьогодні стоїть на порозі громадянського конфлікту. У цьому залі, в мільйонах осель виникає одне запитання: хто є автор цього конфлікту, хто повинен нести відповідальність за те, що сьогодні мій народ, я повторюю, стоїть на один крок від драматичних подій.</p>
<p>Я можу сказати свою версію, чому загинув капітан міліції, чому загинув, спалив себе&nbsp; Руслан Асланов. Все це відноситься до української виборчої кампанії, друзі! Хіба це варто крові? Яка причина того, що у нас сьогодні гинуть люди на політичному полі? Комусь це буде неприємно. Але, вибачте, я зараз&nbsp; мушу це сказати, комусь можливо не подобається моє обличчя, але це обличчя України таке. Я ще й щасливий тим, що воно таким залишилося.</p>
<p>Для чого ми робимо таку плату? Що відбувається з нами? Хто винний у цьому процесі? Я хотів би назвати декілька позицій, які відносяться до моїх поглядів. Я буду тільки радий, якщо вони будуть поділятися кимсь із вас.</p>
<p>Кучма Леонід Данилович. Це перша людина, яка не виконала функції гаранта, бо він сьогодні не&nbsp; захистив право виборців, святе право, яке знаходиться в центрі людських свобод, а його унікальна посада є суттю того, як захистить людське право на вибір.</p>
<p>Друге. Янукович Віктор Федорович. Глава уряду, який відповідає починає від списку виборчих дільниць, закінчуючи... давайте вернемося до списку. Хто буде відповідати за те, що 3 мільйони українців 31 жовтня не могли зробити політичний вибір. Хто?&nbsp; Прем'єр-міністр. Я&nbsp; переконаний, в будь-якій цивілізованій країні, якби була проведена така підготовка до виборів, на другий би день Прем'єр-міністр був би у відставці. Він шельмував нацією.&nbsp; Подивіться&nbsp; на питання явки. Хто творив&nbsp; фокуси, як Ігор Кіо, після 20-ої години? Влада. Влада! Хто організовував голосування на дому? Влада. Хіба не соромно, друзі мої, коли ми маємо на сьогодні території, де 35 відсотків, наприклад, Миколаївської області голосувало на дому, 35 відсотків, друзі.&nbsp; А як порахувати відкріпні талони, 60 відсотків&nbsp; виборців&nbsp; Миколаївської області голосувало по цих двох режимах. Хіба не зрозуміло, що це фальсифікація.</p>
<p>І я тепер звертаюся до вас. Друзі, у цьому залі сидять люди, у яких по&nbsp; дві буханки хліба в обох руках. Від нас вимагається одне, щоб зараз говорила наша совість. Якщо це&nbsp; фальшування, якщо незаконна дія влади Януковича-Кучми, наш обов'язок це зупинити, щоб нам це не коштувало, бо за нами&nbsp; стоять&nbsp; мільйони людей.</p>
<p>Чи те, що відбувається у роботі виборчих дільниць. Я вам приведу один маленький приклад, він нас ображає, як людей, які дихають сьогодні українським повітрям. У Донецьку 2 тисячі&nbsp; 20 дільниць. Ви знаєте скільки моїх представників було у цій області? Відгадайте, будь ласка, у комісіях. 19. І ми говоримо, що це вибори, що це рівно представлені обидві сторони? Це є злочин. І цей злочин зробив Янукович Віктор&nbsp; Федорович і уряд, який він очолює. Він не хотів бачити чесних виборів, він шельмував націю, він&nbsp; робив адміністративний тиск.</p>
<p>Третє. Я не можу сказати, що осторонь була від цього процесу і Центральна виборча комісія. Коли з 20 години...</p>
<p>&nbsp;</p>
<p>ГОЛОВА. Кириленко передає право на виступ. 3 хвилини, будь ласка.</p>
<p>&nbsp;</p>
<p>17:01:23</p>
<p>ЮЩЕНКО В.А.</p>
<p>Коли з 20 години по даним ЦВК 21 листопада явка змінюється після 20 години. Друзі мої, зверніть увагу. Із 76,6 відсотки&nbsp; до 80,36 відсотків. Хто за це повинен відповідати, друзі мої?</p>
<p>Друзі мої з ЦВК, ви ж давали клятву, ви ж давали присягу, у вас комфортне життя, чому ви не виконали елементарний свій обов'язок.</p>
<p>Чи зверніть увагу на електронну систему, коли по голосуванню 31 числа весь масив електронних даних йшов не на сервер ЦВК, а на сервер до Януковича і Медведчука. Там відбувалися маніпуляції, групування і потім уже у режимі другому передавалися до серверу ЦВК. Друзі, так це робиться в Україні. Ми ж говоримо про вільний вибір.</p>
<p>І тому, шановні друзі, коаліція "Сила народу" вважає голосування на дільницях Одеської, Луганської, Харківської, Миколаївської, Сумської областей сфальсифікованими. Донецьк я двічі можу повторить, двічі, я повторив його.</p>
<p>Ми не визнаємо участь у голосуванні по цих областях більше півтора мільйонів виборців. Ми звертаємося до Верховного суду України з заявою про негайний розгляд питання щодо скасування результатів виборів на&nbsp; дільницях цих областей. Шановні друзі, я розумію, що я повинен сказати і слідуюче&nbsp; речення, яке я скажу, я його скажу з гордістю. У нас є два вибори відповіді на той конфлікт, у який нас втягла влада,&nbsp; або буде давати відповідь цей парламент, я всім серцем бажаю, щоб він&nbsp; це зробив, або відповідь даватиме вулиця. Там дуже складні прогнози, дуже важко скеровувати правильну, логічну, своєчасну відповідь. Це може зробити тільки український парламент. Я закликаю всіх, кожного із вас, будьте зараз сумлінними у своєму рішенні.&nbsp;</p>
<p>І на закінчення, я хочу поділити із своїм народом відповідальність за те, що відбувається у цьому залі і на вулиці. І тому я хочу сказати, я клянусь перед всіма чесними людьми, ми з вами перемогли, ми захистимо свій вибір. І я присягаю перед українським народом.</p>
<p>&nbsp;</p>
<p>ГОЛОВА. Дякую. Дякую. Сідайте, будь ласка. Сідайте у нас же ще, мабуть не завершена робота, сідайте, будь ласка. Валерій Павлович Пустовойтенко від Фракції Народно-демократичної партії України, будь ласка.</p>
<p>&nbsp;Шановні народні депутати, ну, ну заспокойтеся, шановні, да сядьте. Якщо ви Степане .. , якщо Ви нічого не розумієте в політиці, але ви досвідчений політик, якщо прийшов керівник Фракції і хоче&nbsp; виступити, то це повинно повинно бути нормально сприйнято, я не розумію, чого ми такі емоції.</p>
<p>&nbsp;</p>
<p>17:04:43</p>
<p>ПУСТОВОЙТЕНКО В.П.</p>
<p>Шановні народні депутати,&nbsp; шановний Володимире Михайловичу,</p>
<p>&nbsp;</p>
<p>ГОЛОВА. Шановні колеги, давайте будемо толерантними ...</p>
<p>&nbsp;</p>
<p>ПУСТОВОЙТЕНКО В.П. Шановні ми ж про демократію,&nbsp; шановні наші громадяни, я хочу сказати, що мені не просто&nbsp;&nbsp; було в свій час зробити відповідний вибір і сьогодні це робити непросто. Ви мене знаєте, як людину, яка на протязі всього свого життя&nbsp; вів толерантну&nbsp; політику , направлену на консолідацію нашого суспільства і ті події, які проходять в нашій Україні мене дуже, дуже турбують. І приклади для мене було, берегти свою партію перш за все, це&nbsp; мікро наша держава і повірте мені в своїй партії теж не проста позиція і мої колеги, які сьогодні говорять про платформу народної демократії можуть підтвердити, що я їм слово не сказав, що це&nbsp; їх право як себе вести, в зв'язку з надзвичайними подіями сьогодні у Верховній Раді. Но я хочу сказати наступне, що я до кінця і не поділяю, мені складно виступати після Віктора Андрійовича Ющенка, мого колега, я можу сказати, я не став кандидатом в Президенти, хоч міг це зробити, і коли я сьогодні, кандидатом в президенти міг стати, ну крок надо, це залежало від мене, від тої партії, від тої позиції. Но я прекрасно розумів, що останнім часом звелось все до двох кандидатур.</p>
<p>На жаль, та ситуація, яка склалася в нашій державі, вона&nbsp; розколола наше суспільство, наші сім'ї, наших людей, я сьогодні представляю парламентську урядову коаліцію, ви знаєте що я єсть. І чому я в ній працюю, тому що те раціональне зерно, яке потрібно нашій державі, нашим громадянам через цю структуру теж нести і можете підтвердити рядом ... позицій по&nbsp; голосуванню і ті пропозиції, які лунали від мене особисто від моїх колег і&nbsp; разом від нас всіх. Я можу сказати, я знаю всі куточки України не гірше, чим хто. І проїхав я перед виборами, очолив блок Віктора Федоровича Януковича разом заради майбутнього. І я сумлінно його очолив. Я дійсно його підтримував. І хочу сказати, я ні разу поганого слова ні за кого не сказав, у тому числі за кандидатів у Президента або представників, тих, хто представляють цей блок. І буду і в подальшому цю політику проводити.</p>
<p>Але можу напомнити, я не знав, що буде говорити Віктор Федорович Янукович, тобто я пробачаюсь, Віктор Андрійович Ющенко. Він сьогодні сказав про прем'єр-міністрів. Для мене вибір підтримати Януковича був дуже непростий. Багато факторів. Я його прекрасно знаю. Ви зрозумійте мене, як людину. Але я хочу сказати, що, на жаль, ті дії сьогодні, у тому числі нашого Президента, тому що система влади така, вона не давала працювати Євгенію Марчуку, вона не давала працювати Пустовойтенку, який теж по вказівці був звільнений у свій час з роботи. Це витримав Кінах і Віктор Ющенко. (Оплески),</p>
<p>Тому я можу сказати, я налаштований на конструктивну роботу від парламентської коаліції, яка сьогодні є. Я запрошую до діалогу. І хочу сказати, що якщо ми не проведемо політичної реформи, я щиро її підтримував, ніколи, ви самі це підтвердите, не можна ні в коїм разі віддавати сьогодні в одні руки ті повноваження, які є сьогодні. Ні в коїм разі. І я готовий вам запропонувати розпочати сьогодні дискусію на рівні Прем'єр-міністра України, Віктора Андрійовича Ющенка, представників депутатських груп і фракцій для того, щоб ми змогли все зробити, щоб консолідувати наше суспільство. Тому що ми будемо в цій Верховній Раді працювати довго і довго. Ми повинні щиро дивитися в обличчя кожному, ми повинні щиро дивитися в обличчя нашим громадянам, нашим людям. І я закликаю всіх до нашої спільної роботи і до діалогу. (Шум у залі).</p>
<p>&nbsp;</p>
<p>ГОЛОВА. Шановні, шановні, я просив би вас толерантно. Давайте вислуховувати всі думки. Бо якщо у нас буде одностайність така, то вона буде таки на цвинтарі. Заспокойтеся, будь ласка.</p>
<p>Адам Іванович Мартинюк, будь ласка, від фракції Комуністичної партії України.</p>
<p>&nbsp;</p>
<p>МАРТИНЮК А.І. Шановні народні депутати, у зв'язку із виступами і заявами, що лунали тут на адресу моїх товаришів по фракції, я від їх імені уповноважений зробити наступну заяву.</p>
<p>Комуністи України попереджали українське суспільство про те, що президентські вибори 2004 року нашої України перетворено на жорстоку сутичку двох кланів, які популіськими посулами мимоволі втягували тисячі виборців, котрі щиро прагнуть перемін на краще... (Шум у залі)</p>
<p>&nbsp;</p>
<p>ГОЛОСИ З МІСЦЯ. Ганьба! (Шум&nbsp; у&nbsp; залі)</p>
<p>&nbsp;</p>
<p>ГОЛОВА. Шановні народні депутати!</p>
<p>&nbsp;</p>
<p>МАРТИНЮК А.І. Пленум ЦК прийняв рішення не підтримувати при повторному голосуванні... (Шум&nbsp; у&nbsp; залі)</p>
<p>&nbsp;</p>
<p>ГОЛОВА. Якщо ви будете продовжувати, я буду розуміти, що вам усе ясно, у вас нема жодних проблем, що ви інші думки не вислуховуєте. Я ще раз говорю, я вам можу зараз багато навести прикладів іншого гатунку. Заспокойтесь, будь ласка! Адам Іванович, продовжуйте!</p>
<p>&nbsp;</p>
<p>МАРТИНЮК А.І. Пленум ЦК прийняв рішення не підтримувати при повторному голосуванні жодного із кандидатів, кожен з яких уособлює собою продовження політики нинішнього правлячого режиму, який привів наш народ до злиденності і горя.</p>
<p>Виражаючи і захищаючи інтереси трудівників, комуністи не можуть і не будуть стояти осторонь тих небезпечних процесів, які відбуваються сьогодні в Україні. Відомі політичні сили, керуючись цинічним гаслом "Перемога будь-якою ціною" і залучаючи дані сумнівних exit-pollів ще до початку офіційного підрахунку голосів, оголошують переможцями своїх кандидатів, вони запустили розроблений американськими політтехнологами щедро профінансований Заходом вкраденими у нашого народу грошима, випробуваний у Сербії і Грузії сценарій так званої ненасильницької революції.</p>
<p>Як відомо, в Белграді він привів до підпалу парламенту, розгрому телецентру пострілів у спини правоохоронців. Затьмарений ненаситною жадобою влади розум деяких політиків перестає контролювати їхню політичну поведінку. Вже лунають заклики захоплення пошти, залізниць та аеропортів, перекриття доріг для досягнення політичних цілей, масово провокують молодь, студентів, ЦВК примушують оголосити результат, який і буде визнано Заходом.</p>
<p>Фракція комуністів Верховної Ради України розділяє глибоку стурбованість суспільства екстремістськими діями політиків, які можуть призвести до непередбачуваних трагічних наслідків.</p>
<p>Фракція комуністів заявляє, що інтереси України і її народу мають бути вищими за інтереси будь-яких партійно-політичних та фінансових кранів. Фракція комуністів рішучу виступає проти розпалювання і нагнітання політичного протистояння у суспільстві, проти підігрівання масового психозу, проти тиску на Верховну Раду України, проти маніпулюванням свідомістю натовпу і підштовхування людей до протиправних дій, які можуть призвести до кровопролиття.</p>
<p>Комуністі закликають обидві сторони до стриманості, до політичних консультацій, до збереження громадянського спокою і до вирішення всіх питань у рамках діючої Конституції та законів України, за торжество права і закону.</p>
<p>Ми висловлюємо також рішучий протест проти будь-якого зовнішнього втручання у внутрішні справи України.</p>
<p>Фракція комуністів у Верховній Раді попереджає, що всю повноту відповідальності понесуть ті, кого власні егоїстичні політичні амбіції не зупинять перед вкрай небезпечними для суспільства діями.&nbsp; Дякую.</p>
<p>&nbsp;</p>
<p>ГОЛОВА. Будь ласка, Ігор Юхновський, фракція "Наша Україна". У нас останній виступ залишився.</p>
<p>&nbsp;</p>
<p>17:13:03</p>
<p>ЮХНОВСЬКИЙ І.Р.</p>
<p>Шановний Володимир Михайлович, шановні депутати!</p>
<p>Я, Юхновський Ігор Рафаїлович, старійшина Верховної Ради України, перед смертельною загрозою, що нависла над Україною, урочисто перед Богом всевишнім і перед народом України проголошую, що на основі істинного волевиявлення народу Віктор Андрійович Ющенко обраний Президентом України.&nbsp; (Оплески)</p>
<p>Великий народе України від Сходу до Заходу! Будь разом з новим Президентом. Прошу вас, Вікторе Андрійовичу, на цій старовинній ...</p>
<p>&nbsp;</p>
<p>ГОЛОВА. Виключіть мікрофон! Виключіть мікрофон!</p>
<p>Я ще раз хочу... не влаштовуйте комедії!</p>
<p>Виключіть мікрофон!</p>
<p>Або виступайте... Я, Ігор Рафаїлович, з вами говорив: не влаштовуйте комедію, ви дуже досвідчена людина. Таке рішення нікому не потрібне. Я ще раз хочу сказати вам! Я включу мікрофон, але як буде це продовжуватися, я закрию засідання.</p>
<p>Я ще раз хочу сказати: ніякої присяги не буде. Заспокойтеся, будь ласка! Говоріть, але по суті. Кінчайте комедію.</p>
<p>Будь ласка, виступайте, Ігор Рафаїлович. Ми з вами ж домовлялися!</p>
<p>&nbsp;</p>
<p>ЮХНОВСЬКИЙ І.Р. Я прошу вас, Вікторе Андрійовичу, на цій п’ятисотлітній Біблії Острозькій прийняти присягу по Конституції на вірність народові України! (О п л е с к и)</p>
<p>&nbsp;</p>
<p>ГОЛОВА. Шановні народні депутати, обговорення питання: "Ситуація, що склалася у зв'язку з виборами" - у Верховній Раді України завершено.</p>
<p>Заспокойся! Сядь! Сядь! Сядь!</p>
<p>Шановні народні депутати, я ще раз хочу сказати. Сядьте, будь ласка! Шановні народні депутати, додаткове засідання Верховної Ради України оголошую закритим.</p>
<p>&nbsp;</p>
</div>

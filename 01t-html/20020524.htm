Стенограма пленарного засідання
24 травня 2002
<pre><b>                       ЗАСІДАННЯ ДВАНАДЦЯТЕ

        С е с і й н и й  з а л  В е р х о в н о ї  Р а д и
         У к р а ї н и.  24  т р а в н я  2002  р о к у.
                         10 г о д и н а.

</b><i>     Веде засідання член Президії першої сесії Верховної Ради
</i>
     України НІКОЛАЄНКО С.М.

     ГОЛОВУЮЧИЙ. Доброго   ранку,   шановні   народні    депутати,
запрошені   та   гості   Верховної  Ради!  Ведення  сьогоднішнього ранкового засідання члени Президії доручили мені.

     Прошу народних депутатів підготуватися до  реєстрації.  Прошу ввімкнути систему "Рада".

     В залі   зареєструвалися   404   народні   депутати.  Ранкове засідання Верховної Ради України оголошую відкритим.

     Шановні народні   депутати,   продовжуємо   розгляд   питань,
визначених   на  період  до  створення  комітетів  Верховної  Ради України.  Тільки-но відбулося засідання погоджувальної  ради.  Від імені   керівників   фракцій  і  Президії  слово  надається  Адаму Івановичу Мартинюку.

     МАРТИНЮК А.І.,  член Президії  першої  сесії  Верховної  Ради України  (багатомандатний загальнодержавний виборчий округ,  КПУ).
Дякую,  Станіславе Миколайовичу,  ще  погоджувальної  ради  у  нас немає, бо вона не в повному складі...

     ГОЛОВУЮЧИЙ. Від ради фракцій.

     МАРТИНЮК А.І.  Так,  вона  не  в повному складі.  А відбулося зібрання керівників усіх шести політичних фракцій,  які працюють у парламенті.  Вони  дійшли  такого  висновку:  переговорний  процес триває,  пакети погоджуються.  На даний час жодна фракція чи група фракцій  нових  пропозицій щодо цих пакетів не подала.  Пропозиція всіх шести фракцій полягає в тому, щоб внести на розгляд сесійного залу  пропозицію  щодо  оголошення зараз перерви до вівторка до 10 години ранку.

     ГОЛОВУЮЧИЙ. Слова просять кілька народних депутатів.

     Слово надається Морозу  Олександру  Олександровичу.  Потім  -
Задорожній.

     МОРОЗ О.О.,   народний   депутат   України   (багатомандатний загальнодержавний виборчий округ,  СПУ).  Шановні колеги депутати!
Шановні  члени  Президії!  Ця  думка не поділяється представниками фракції соціалістів.  І я на нараді про це говорив.  Зараз  рівень явки  високий,  пакети  кандидатур до складу керівництва Верховної Ради  готові.  Ми  можемо  почати  через   10   хвилин   процедуру голосування.   Для   цього   треба  вирішити  процедурне  питання:
поставити на голосування проект постанови про  переголосування  по тих  погоджених варіантах,  які є.  І для цього я прошу Станіслава Миколайовича поставити мою  пропозицію  на  голосування.  Закликаю також  усіх депутатів,  які налаштовані на конструктивне вирішення цієї проблеми,  - в будь-якому разі її треба вирішувати,  -  і  ми можемо  одержати відповідь результативну приблизно до 12-12.30,  а тоді вже поїдуть люди додому.

     ГОЛОВУЮЧИЙ. Слово  надається  Олександру  Задорожньому.  Будь ласка.

     ЗАДОРОЖНІЙ О.В.,  народний  депутат  України  (виборчий округ 213,  м.Київ).  Дякую.  Шановний Станіславе Миколайовичу!  Шановні колеги!  Зрозуміло,  ми всі звикаємо один до одного, і це займе ще значний час.  Але ситуація складається в залі так,  що  пропозиція фракцій  "Єдина  Україна"  та  Соціал-демократичної партії України
(об'єднаної) не сприймається тільки тому,  що  це  пропозиція  від них,  що  підтверджує  її  недоцільність.  Триває  складний процес переговорів.  Ми наголошували  на  тому,  що  переговори  потрібно вести,  і ніколи не відмовлялись від цього. Але для цього потрібен час.  Сьогоднішня заява шановного члена Президії  підтверджує,  що вчорашні пропозиції слушні.

     Шановні колеги,  я  також  звертаю  вашу увагу на небезпеку -
процедурну і регламентну - переголосування  щодо  пакета.  Якщо  є така необхідність і домовленість підтверджена, будь ласка, вносьте пакет,  оскільки ситуація може скластися так,  що  навіть  у  разі позитивного голосування будуть пропозиції переголосувати, і ми так ніколи не завершимо нашу спікеріаду.

     Дякую.

     ГОЛОВУЮЧИЙ. Спасибі, Олександре Вікторовичу.

     Слово надається  народному  депутату  України   Зарубінському Олегу.

     То ж  представник  Президента,  а  це  - представник Кабінету Міністрів.

     ЗАРУБІНСЬКИЙ О.О., народний депутат України (багато-мандатний загальнодержавний   виборчий   округ,   виборчий  блок  "За  Єдину Україну!").  Дякую.  Шановний  пане  головуючий!  Шановні   колеги народні депутати!  В нас складається дивна тенденція,  коли той чи інший спосіб голосування,  якщо його  результати  не  відповідають інтересам  того  чи іншого суб'єкта виборчого процесу,  може стати нормою.  Мені здається,  що це просто абсурд,  далі так  не  можна працювати.

     Я хотів би нагадати хронологію вчорашніх подій. Учора рішення Лічильної комісії не було оскаржене.  Лічильна комісія сказала про те,  що  не  було порушень і перепон для голосування,  таким чином фактично було дезавуйовано емоційні виступи  депутатів.  І  навіть після того як 222 депутати,  не маючи на це жодних підстав,  я маю на увазі,  коли це було поставлено на голосування,  проголосували,
не  набравши необхідної кількості голосів,  сьогодні знову лунають пропозиції щодо переголосування.

     Я думаю,  що в такому режимі Верховна Рада працювати не може,
і  тому  пропоную  прислухатись  незалежно  від  своїх симпатій чи антипатій, політичних уподобань чи навпаки до розумних пропозицій,
продиктованих здоровим глуздом.

     ГОЛОВУЮЧИЙ. Слово    надається    Олександру    Валентиновичу Турчинову. Будь ласка, увімкніть мікрофон.

     ТУРЧИНОВ О.В.,  народний  депутат  України  (багато-мандатний загальнодержавний виборчий округ, "Виборчий блок Юлії Тимошенко").
Фракція Блоку Юлії Тимошенко, партія "Батьківщина". Дякую. Шановна Президіє!  Шановні  народні  депутати!  Я  думаю,  що дуже логічно виступали представники фракції "Єдина Україна".  Логіка є у  їхніх виступах,  і аргументи дуже серйозні. Тому є пропозиція підтримати їх і переголосувати те, що вчора голосувалось.

     Дякую.

     ГОЛОВУЮЧИЙ. Дякую.  Шановні народні депутати, пропозиція щодо голосування  обговорювалась  і  на  засіданні  керівників фракцій.
Фактично жоден керівник фракцій принципово  не  заперечував  проти переголосування  (Шум у залі).  Секунду,  я кажу те,  що я бачив і чув.

     І оскільки така пропозиція внесена,  є пропозиція визначитися за допомогою голосування. Я думаю, це буде найбільш об'єктивно.

     З процедури?  Давайте  обговоримо.  Хвилину.  Є  необхідність обговорити з процедури.  Запишіться,  будь ласка.  Висвітіть, будь ласка, прізвища депутатів. Відводиться п'ять хвилин.

     Першому надаємо слово народному депутату Насалику.  Наступний
- Таран. Будь ласка.

     НАСАЛИК І.С.,  народний депутат України (виборчий  округ  86,
Івано-Франківська область). Прошу передати слово Манчуленку.

     ГОЛОВУЮЧИЙ. Слово   надається   народному   депутату  Георгію Манчуленку.

     МАНЧУЛЕНКО Г.М.,  народний депутат  України  (виборчий  округ 203,   Чернівецька  область).  Фракція  "Наша  Україна".  Шановний головуючий! Шановні колеги! Без сумніву, виникла складна ситуація.
Але  оскільки  в залі нуртує бажання щодо переголосування пакетів,
які  вчора  вносилися  на  голосування,  по  яких   не   відбулося результативного голосування,  то я думаю, що цілком нормально було б зараз поставити на голосування це питання  і  прийняти  рішення.
Голосування - це демократична процедура,  щоб визначити, чого хоче сесійний зал.

     Дякую.

     ГОЛОВУЮЧИЙ. Дякую. Слово надається народному депутату України Тарану Віктору. Прошу.

     ТАРАН В.В.,   народний   депутат   України   (багатомандатний загальнодержавний виборчий округ, "Виборчий блок Юлії Тимошенко").
Фракція Блоку Юлії Тимошенко. Шановні колеги, згадаймо, як узагалі проводилися  ці  вибори,  коли  дуже  багато   людей   не   змогли проголосувати  через  велике  скупчення  на виборчих дільницях.  А потім  звинувачували  одних,  других,   третіх,   що   не   змогли проголосувати. А сталося так тому, що не було як слід організовано процес виборів.

     На превеликий жаль,  ця практика певною мірою  прийшла  і  до нас,  у  Верховну  Раду.  Ми бачили,  як юрмилися депутати під час останнього голосування.  І тому цілком логічно  показати  в  цьому приклад,  проявити демократизм.  Обов'язково слід переголосувати і поставити всі крапки  над  "і".  Наша  фракція  і  я  особисто  це підтримуємо, і я прошу до цього прислухатися.

     ГОЛОВУЮЧИЙ. Слово надається Степану Степановичу Бульбі.  Будь ласка, увімкніть мікрофон.

     БУЛЬБА С.С.,  народний   депутат   України   (багатомандатний загальнодержавний  виборчий  округ,  СПУ).  Прошу  передати  слово Йосипу Вінському.

     ГОЛОВУЮЧИЙ. Вінський, будь ласка.

     ВІНСЬКИЙ Й.В.,  народний  депутат  України  (багато-мандатний загальнодержавний виборчий округ,  СПУ). Шановні народні депутати!
Зрозуміло,  що процедура полягає якраз у тому,  що  потрібно,  щоб народні  депутати визначилися шляхом голосування.  Це найголовніша процедура, а всі інші - від лукавого.

     Вчора ми бачили,  що понад дві третини народних депутатів  не проголосували. Очевидно, це має під собою певні підстави. На жаль,
пояснень,  чому так сталося,  з боку  керівництва  фракцій  "Єдина Україна"  і  СДПУ(о) не було дано.  Значить,  вони намагаються йти шляхом непрозорого механізму визначення голосування щодо Голови та його заступників. Гадаю, потрібно повернутися до тих двох пакетів,
які були,  бо вони  -  взаємопов'язані  і  не  розглядалися  кожен окремо.  Тобто  фактично вчора не відбулося голосування як такого,
оскільки на  одному  пакеті  ми  завершили  роботу.  Тому  було  б доцільно  зараз  повернутися до цього,  внести обидва пакети в тій самій послідовності, що і вчора, і проголосувати.

     Дякую за увагу.

     ГОЛОВУЮЧИЙ. Спасибі.  Слово  надається   народному   депутату Супрун Людмилі. Будь ласка, увімкніть мікрофон.

     СУПРУН Л.П.,   народний   депутат   України  (багатомандатний загальнодержавний  виборчий  округ,  виборчий   блок   "За   Єдину Україну!").  Фракція  "Єдина Україна".  Шановна Президіє!  Шановні колеги!  Вчора відбулося голосування.  Лічильна  комісія  прийняла відповідне  рішення.  Звернемося  до  Регламенту,  як він визначає порядок та підстави проведення переголосування.

     Стаття 3.7.7:  "У разі виявлення Лічильною комісією порушення порядку голосування результати цього голосування оголошуються. Про порушення Лічильна комісія доповідає Верховній Раді,  яка приймає 
рішення   щодо   розслідування   факту   порушення   і   наслідків голосування ".

     Вчора ми  проголосували  за  переголосування,   не   набравши відповідної  кількості  голосів.  Таким  чином,  порядок денний на вчора був вичерпаний.

     Вже минуло 22  хвилини  сьогоднішнього  засідання.  Згідно  з пропозиціями,  які  були  прийняті у вигляді постанови про порядок висування кандидатів,  на це відводилося 15 хвилин.  Нових пакетів не надійшло.  Саме за цих умов ми маємо право прийняти рішення про проведення перерви до вівторка,  як це сьогодні обговорювалося  на засіданні...

     ГОЛОВУЮЧИЙ. Слово  для  виступу  надається  Анатолію  Морозу.
Прошу.

     МОРОЗ А.М.,  народний депутат  України  (виборчий  округ  83,
Запорізька  область).  Прошу  передати  слово  Петру  Миколайовичу Симоненку.

     ГОЛОВУЮЧИЙ. Будь ласка, Симоненко.

     СИМОНЕНКО П.М.,  народний депутат  України  (багато-мандатний загальнодержавний   виборчий   округ,  КПУ).  Фракція  комуністів.
Шановні колеги!  Ми  вчора  засвідчили  нашу  позицію  щодо  цього питання  щодо переголосування,  і фракція одностайно проголосувала на підтримку цієї пропозиції.  Але я  хотів  би  наголосити  і  на іншому.  Ми  і  надалі  будемо  співпрацювати  для вирішення цього питання з тими,  хто справді хоче,  щоб Верховна Рада працювала, а не підпрацьовувала під когось.

     Ми сьогодні заявляємо,  що й далі погоджуватимемо позиції для вирішення оптимального варіанта.  Але зараз  це  голосування  може бути  безрезультативним,  доки один із керівників фракції публічно не вибачиться за звинувачення,  що прозвучало вчора по телебаченню на адресу Компартії і нашої фракції, в тому, що ми нібито порушили домовленість (Оплески).

     Я прошу,  будь ласка,  щоб розв'язати це питання, у зв'язку з публічними  звинуваченнями  вибачтеся перед фракцією,  і ми готові далі до співпраці, як і обіцяли. Будь ласка (Шум у залі).

     ГОЛОВУЮЧИЙ. Шановні народні депутати!  Прошу вибачення,  будь ласка,  поки  не  піднімайте  рук,  оскільки  ми  діємо  згідно  з Регламентом і час, відведений на обговорення, вичерпаний.

     Я розумію,  є  дві  пропозиції,  давайте   підсумуємо,   одні депутати   наполягають   на   тому,   щоб  поставити  питання  про переголосування цих двох пакетів,  особливо це стосується першого,
оскільки  були допущені,  на їхню думку,  порушення.  Інші народні депутати категорично це заперечують.

     Тому, вибачте,  але  діятимемо  згідно  з  Регламентом.  Я  з Людмилою Супрун і погоджуюся, і не погоджуюся. Справа в тому, що у нас сесійне засідання не перерване і у нас  порядок  денний  один,
він не вичерпаний, ми поволі рухаємось. Тому для того, щоб вийти з ситуації,  яка склалася,  давайте,  як завжди,  визначимося шляхом голосування.

     Я ставлю  питання  на голосування.  Хто за те,  щоб повторити голосування щодо першого пакета,  який був внесений  вчора,  прошу визначитися шляхом голосування.

     "За" - 156.

     Прошу по фракціях.

     Пропозиція не набрала необхідної кількості голосів. У зв'язку з  цим  я  оголошую  перерву,  наступне  засідання  відбудеться  у вівторок, о 10 годині ранку.

     Дякую.





</pre>

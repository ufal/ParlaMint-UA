Стенограма пленарного засідання
14 травня 2002
<pre><b>                         ЗАСІДАННЯ ПЕРШЕ

               Сесійний зал Верховної Ради України.
                 14 травня 2002 року. 10 година.

</b><i>     Веде засідання Голова Верховної Ради України третього
</i>
     скликання ПЛЮЩ І.С.

     ГОЛОВА. Доброго  ранку,  шановні  народні   депутати,   гості Верховної Ради! Прошу зайняти місця в залі пленарних засідань.

     Шановні народні  депутати!  Дозвольте  мені  від  імені  всіх присутніх у цьому залі щиро привітати народних депутатів  України,
які обрані на виборах, що відбулися, побажати їм конструктивної і,
головне, результативної праці (Оплески).

     Відповідно до статті 79 Конституції України перед вступом  на посаду  народні депутати України складають присягу перед Верховною Радою України.  Відповідно до положення  Конституції  запрошую  на трибуну  найстаршого  за  віком  новообраного  народного  депутата України Ярославу Йосипівну Стецько для зачитання  тексту  присяги.
Сьогодні  у  пані Стецько подія - день народження,  тому дозвольте від вашого імені привітати її і вручити квіти (Оплески).

     Для складення  присяги  прошу  народних   депутатів   України встати.

     СТЕЦЬКО Я.Й.,   народний   депутат  України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  "Присягаю  на  вірність  Україні.  Зобов'язуюсь  усіма своїми діями боронити суверенітет і  незалежність  України,  дбати про благо Вітчизни і добробут Українського народу.

     Присягаю додержуватися   Конституції   України   та   законів України,   виконувати   свої   обов'язки    в    інтересах    усіх співвітчизників".

     ГОЛОВА. Шановні  народні  депутати,  ви знаєте,  що вчора для всіх нас прозвучала небажана,  гірка звістка про  смерть  відомого українського   футбольного   тренера,   заслужено  любимого  всіма українцями Валерія Лобановського.  Прошу  вшанувати  його  пам'ять хвилиною мовчання.

     Хвилина мовчання.

     Дякую. Прошу сідати.

     Шановні народні депутати!  Для церемонії підписання народними депутатами України  тексту  присяги  відводиться  (так  Підготовча депутатська   група   пропонує)   дві   години.   Акт   підписання відбувається в кулуарах третього  поверху.  Бажаючі  там  матимуть можливість сфотографуватися, хто з ким забажає, і замовити знімки,
які будуть розміщені там на стендах.

     Після підписання тексту присяги ви  здаєте  його  на  другому поверсі біля столів реєстрації, отримуєте картки для голосування і реєструєтеся для участі у першому пленарному  засіданні  Верховної Ради України четвертого скликання,  яке розпочнеться о 12 годині в цьому залі.

     На цю процедуру оголошується перерва до 12 години.

      (Після перерви)

     ГОЛОВА. Шановні  народні  депутати,  гості  Верховної   Ради!
Дозвольте  поінформувати  вас  про  результати  складення  присяги народними депутатами України четвертого скликання.

     За результатами виборів  Центральна  виборча  комісія  видала тимчасові  посвідчення  447  народним  депутатам  України.  Склали присягу,  вступили на посаду народного депутата України четвертого скликання   та   зареєстровані  для  участі  в  першому  засіданні Верховної Ради України  443  народних  депутати,  три  відсутні  з поважних    причин:    Борзих   Олександр   Іванович   -   хворий,
Заклунна-Мироненко Валерія Гавриїлівна - хвора,  Удовенко Геннадій Йосипович - у закордонному відрядженні. Отримав текст присяги, але досі не повернув один депутат (там шукали депутата),  я думаю,  що поверне.

     Відповідно до  статті  82  Конституції  України Верховна Рада України четвертого скликання є повноважною і  може  приступити  до роботи.

     Таким чином,  повноваження  Верховної  Ради  України третього скликання з цього моменту припиняються.  Відповідно до  статті  20 Закону  України  про  статус  народного  депутата України народним депутатам  України  попередніх  скликань   розпорядженням   Голови Верховної   Ради   присвоєно  перший  ранг  державного  службовця.
Привітаймо їх (Оплески).

     На підставі Конституції України запрошую найстаршого за віком народного депутата України Ярославу Йосипівну Стецько піднятися на трибуну  і  відкрити  перше  засідання  Верховної   Ради   України четвертого скликання (Оплески).

     СТЕЦЬКО Я.Й.  Шановні народні депутати та гості! Насамперед я хотіла б  привітати  всіх  новообраних  депутатів  з  обранням  до найвищого  представницького  органу  влади  нашої держави.  Ставши народними депутатами, ми взяли на себе високий обов'язок виповнити сподівання  українського  народу  на  кращу долю,  на краще життя.
Надіюся,  що нам вдасться виправдати довіру виборців  і  у  повній мірі  використати надані нам повноваження на добро для української нації.

     Серед народних   обранців   представлені   люди   з   різними політичними  поглядами,  тому  політичне  протистояння у Верховній Раді є неминучим,  і це природно для парламентів  усіх  держав,  я сподіваюся, що це протистояння перебуватиме у цивілізованих межах.
Впевнена,  що у своїх рішеннях  Верховна  Рада  керуватиметься  не особистими  чи корпоративними інтересами,  а насамперед і виключно інтересами Української держави. І я хочу вірити, що чинником, який об'єднуватиме  усіх  нас,  стане  любов  до  України.  Щиро  бажаю новообраній Верховній Раді України плідної праці. Слава Україні!

     Перше пленарне засідання Верховної  Ради  України  четвертого скликання,  обраної  31  березня  2002  року,  оголошую  відкритим
(Оплески).

     Звучить Державний Гімн України.

     ГОЛОВА. Шановні народні депутати!  Відповідно до рекомендацій Підготовчої  депутатської  групи  запрошую  для подальшого ведення пленарного  засідання  голову   Підготовчої   депутатської   групи Мартинюка Адама Івановича (Оплески).

     Веде засідання голова Підготовчої депутатської групи

     МАРТИНЮК А.І.

     ГОЛОВУЮЧИЙ. Шановні   колеги,   продовжуємо  роботу.  Як  уже повідомив Голова Верховної  Ради  України  попереднього  скликання Іван  Степанович Плющ,  Підготовча депутатська група доручила мені вести засідання до обрання Президії сесії.

     Дозвольте проінформувати народних  депутатів  України,  що  в роботі  першого  засідання  першої  сесії  Верховної  Ради України четвертого  скликання  беруть   участь   Прем'єр-міністр   України Анатолій Кирилович Кінах (Оплески), члени Кабінету Міністрів майже в повному складі,  члени  Центральної  виборчої  комісії,  народні депутати  України  попередніх  скликань,  керівники  судової гілки влади,  центральних  відомств  України,  представники   політичних партій,  громадських  і  релігійних організацій,  Голова Верховної Ради  Автономної  Республіки  Крим  та   Голова   Ради   міністрів Автономної  Республіки  Крим,  голови  обласних  рад  і  державних адміністрацій,  міські голови Києва та Севастополя. Присутні також глави дипломатичних представництв в Україні,  представники засобів масової інформації.

     -----------

     Шановні народні депутати! У статті 3.2.1 Регламенту Верховної Ради  України  передбачено,  що  голосування  при прийнятті рішень Верховної Ради відбувається,  як  правило,  один  раз  на  тиждень щочетверга.  А нам з вами необхідно вирішувати питання, мабуть, не чекаючи четверга.  І тому Підготовча депутатська група рекомендує,
аби  ми  прийняли постанову (проект вам роздано) про те,  що ми на певний час відходимо від цього положення,  що рішення  приймаються тільки  щочетверга.  У  проекті  постанови запропоновано,  щоб для реалізації порядку денного,  першочергових завдань,  які вносяться на  розгляд  першої  сесії Верховної Ради,  до моменту сформування комітетів Верховної Ради рішення з усіх питань,  які ми будемо тут ставити, обговорювати, приймати одразу після обговорення.

     Зрозуміла пропозиція,   шановні  колеги?  Тоді,  будь  ласка,
подивіться  текст   проекту   постанови,   внесеного   Підготовчою депутатською  групою.  Думаю,  немає необхідності обговорювати цей проект.  Ніхто не наполягає?  Ні.  Заперечень  до  проекту  немає?
Немає. Тоді, будь ласка, прошу народних депутатів підготуватися до голосування картками.  Це буде наше  перше  голосування,  я  прошу колег,  які  знають,  як це робиться,  по можливості допомогти тим колегам,  які вперше будуть натискати кнопки. Прошу підготуватися.
Чимало  з  нас,  шановні  колеги,  вперше  будуть  здійснювати  цю процедуру,  тому зрозуміле ваше хвилювання, але повірте, незабаром ми десятки, сотні, тисячі разів будемо натискати на кнопки, так що все стане нормою.

     Будь ласка,  ставиться на голосування  проект  Постанови  про порядок  прийняття  рішень  з  першочергових  питань  першої сесії Верховної  Ради  України  четвертого  скликання.  Якщо   не   буде заперечень,  я  поставлю  на  голосування одразу і за основу,  і в цілому. Немає заперечень? Тоді прошу визначитися. Голосуємо.

     "За" - 386.

     Шановні колеги, я вам дякую за такий результат - 386 народних депутатів підтримали рішення.

     Прошу висвітити  по фракціях.  Ні?  Шановні колеги,  вибачте,
абсолютно правильно мені підказують,  що поки що ми з вами  ще  не структуровані, ми належимо до фракцій формально поки що.

     -----------

     Шановні колеги,  нам потрібно зараз обрати тимчасову Лічильну комісію Верховної Ради України.  Слово для  пропозицій  від  імені Підготовчої  депутатської  групи надається секретареві Підготовчої депутатської   групи   народному   депутату   України   Станіславу Миколайовичу Ніколаєнку. Будь ласка.

     НІКОЛАЄНКО С.М.,  народний  депутат  України  (виборчий округ 187,  Херсонська  область).  Шановні  народні   депутати,   гості,
запрошені!  Від  імені депутатів - членів Підготовчої депутатської групи вношу пропозицію обрати тимчасову Лічильну комісію Верховної Ради  України.  Загальна  кількість  членів Лічильної комісії - 21 народний депутат - визначена на основі пропорції,  яку  встановила робоча  група:  від  20  депутатів  -  1  представник  у Лічильній комісії.  Дозвольте  вас  ознайомити  зі   складом   комісії,   що пропонується.

     Від виборчого  блоку  політичних  партій "Блок Віктора Ющенка
"Наша  Україна":  Асадчев  Валерій   Михайлович,   Кармазін   Юрій Анатолійович,   Костинюк   Богдан   Іванович,  Манчуленко  Георгій Манолійович,  Соболєв Сергій Владиславович і  Тарас  В'ячеславович Чорновіл.

     Від Комуністичної  партії  України:  Ольга Петрівна Гінзбург,
Мішура Валерій Дмитрович, Чичканов Сергій Владленович.

     Від виборчого блоку політичних партій  "За  Єдину  Україну!":
Олександр Іванович Борзих, Іванов Сергій Анатолійович, Кальніченко Ігор Вікторович,  Кафарський  Володимир  Іванович,  Майко  Віталій Іванович,   Миримський  Лев  Юлійович,  Рябікін  Павло  Борисович,
Фоменко Катерина Олександрівна і Сергій Володимирович Шевчук.

     Від Соціалістичної   партії   України   -   Грязєв   Анатолій Дмитрович.

     Від виборчого  блоку  політичних  партій  "Виборчий блок Юлії Тимошенко" - Костянтин Меркурійович Ситник.

     Від Соціал-демократичної партії України (об'єднаної) - Рябіка Володимир Леонідович.

     Проект постанови наведено на сторінці 8 у документах, які вам роздано.

     ГОЛОВУЮЧИЙ. Дякую,  Станіславе Миколайовичу.  Шановні колеги,
чи є до доповідача запитання?  Так, я бачу руки, тому, будь ласка,
прошу записатися.

     Будь ласка, висвітіть. Записалися 13 народних  депутатів.  Шановні  колеги,  не будете заперечувати,
якщо ми 5 хвилин відведемо на запитання? Немає заперечень.

     Якщо я не помиляюсь,  першим був Ключковський.  Чомусь у мене на екрані немає 

     Будь ласка, для запитання слово має депутат Ключковський.

     КЛЮЧКОВСЬКИЙ Ю.Б.,  народний депутат України (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Дякую.  Виборчий  блок  Віктора Ющенка "Наша Україна",
Народний рух України.  Шановний доповідачу! Підготовча депутатська група  запропонувала  пропорцію:  1  депутат  до  складу Лічильної комісії від 20 народних депутатів України.  Прошу  сказати,  якими кількостями  підтверджено представництво виборчих блоків та партій і на якій підставі саме  стільки  від  них  йде  представників  до Лічильної комісії.

     НІКОЛАЄНКО С.М.  Шановний  Юрію  Богдановичу,  дякую  вам  за запитання.  Ми з вами  з  цього  приводу  детально  дискутували  в робочій групі, ми обидва - члени Підготовчої депутатської групи. І оскільки,  я інформую всіх народних депутатів, на момент складення цього  списку  лише  три політичні сили,  які пройшли до Верховної Ради, - Соціалістична партія, Комуністична партія та виборчий блок Юлії  Тимошенко  -  подали  поіменно,  від  кого  вони  пропонують депутатів до складу Лічильної комісії,  то  ми  чітко  визначилися щодо  трьох.  Решта  надіслали листи з указанням чисельності своїх фракцій,  отож відповідно до цих листів,  цієї чисельності й  була встановлена  пропорція.  Персонально  не було названо,  але робоча група для того,  щоб не заводити  у  глухий  кут  засідання  і  не розгортати тут дискусію навколо питання,  яке важливе дуже, але не досить принципове, домовилася вийти з такою пропозицією. А вносили пропозиції  керівники  політичних  сил,  які  пройшли до Верховної Ради, на основі їхніх пропозицій 

     ГОЛОВУЮЧИЙ. Дякую. Шановні колеги, наполягають на виступі ті,
хто записався на запитання? Так, добре.

     Будь ласка, депутат Пинзеник. За ним - депутат Головатий.

     ПИНЗЕНИК В.М.,  народний  депутат  України  (багато-мандатний загальнодержавний  виборчий  округ,  "Блок  Віктора  Ющенка  "Наша Україна").  Фракція  "Наша  Україна".  Шановні  народні  депутати!
Думаю,  ні в кого  не  виникало  б  питань,  якби  головуючий  або Станіслав  Ніколаєнко  оголосили  кількість поданих заяв до тої чи іншої  фракції,  бо  звідси  виникають  питання.  Як   ми   можемо голосувати,  не  знаючи,  скільки  людей  представляють ту чи іншу політичну силу?

     НІКОЛАЄНКО С.М.  Дійсно,  у вашому запитанні є рація.  Робоча група аналогічним чином проводила обговорення цього питання,  і ми звернулися до всіх керівників політичних  сил  з  проханням  до  7 травня  не  тільки  надати  дані  про  чисельність депутатів,  які входять до фракції,  а й поіменно назвати їх.  На жаль,  я ще  раз повторюю,  тільки  три політичні сили чітко задекларували,  хто ці люди, інші даних не подали.

     Регламент передбачає  формування  політичних   фракцій   дещо пізніше,  і  ми  сьогодні будемо їх формувати.  Тому робоча група,
враховуючи  всі  обставини,  запропонувала  все-таки   ось   такий порядок.  Може,  мені Адам Іванович підкаже, що ще якісь політичні сили надали дані, але на момент мого виходу на трибуну мені про це не було відомо, тому, виходячи з того, що ми мали, ми й сформували такий склад.

     ГОЛОВУЮЧИЙ. Дякую. Будь ласка, депутат Головатий.

     ГОЛОВАТИЙ С.П.,  народний депутат  України  (багато-мандатний загальнодержавний виборчий округ, "Виборчий блок Юлії Тимошенко").
Депутатська фракція блоку Юлії  Тимошенко.  Я  від  імені  фракції підтримую кандидатуру,  яку внесла наша фракція,  але разом з тим,
шановний головуючий,  користуючись нагодою, що це перша можливість записатися на виступ з процедури, хочу вам подякувати за те, що ви представили всіх,  хто сьогодні присутній  у  цій  сесійній  залі,
зокрема   весь   склад  представників  українського  народу,  який сформував свій вищий представницький орган і  єдиний  законодавчий орган  держави для роботи на наступні чотири роки.  Я вдячний,  що тут присутній Кабінет Міністрів практично у  повному  складі,  так само як дипломатичний корпус і судова влада. Але мені незрозуміло,
шановний головуючий,  з точки зору порядку  ведення  і  процедури,
чому на цьому засіданні відсутній глава Української держави,  який знехтував волевиявленням українського народу. Якщо він не хворий і не  у  відрядженні,  то  я  вважаю,  що це зневага до українського народу,  повноважні представники якого сьогодні присутні  в  залі.
Така поведінка глави держави є негідна (Оплески).

     ГОЛОВУЮЧИЙ. Наступний депутат задає запитання, будь ласка.

     ТЕРЬОХІН С.А.,  народний депутат України (виборчий округ 216,
м.Київ).  Дякую.  "Наша  Україна".  Пане  Станіславе,  я  все-таки пропонував би вийти з цієї ситуації дуже просто. Згідно з порядком денним у нас є питання про формування та  реєстрацію  депутатських фракцій.  Давайте його зараз поставимо,  сформуємо фракції і потім уже подивимося,  чи правильно  поділені  квоти,  які  кількісно  є фракції,  і сформуємо Лічильну комісію. Так було б розумно, і ні в кого б не виникало ніяких запитань.

     Дякую.

     НІКОЛАЄНКО С.М. Шановний Сергію Анатолійовичу! Справа в тому,
що таке питання також обговорювалося робочою групою.  Але оскільки Регламентом Верховної Ради чітко визначені питання,  які ми мусимо розглянути   першими,  а  першим  питанням  там  стоїть  створення Лічильної комісії,  тому  що  будь-яке  рішення,  навіть  те,  яке приймається голосуванням картками, Лічильна комісія може оскаржити і таке інше,  і ми можемо приймати якісь інші рішення,  то  робоча група  все-таки  дійшла  висновку,  що  спочатку створити Лічильну комісію, а потім вирішувати те, що ви запропонували.

     Сергію Анатолійовичу,  я думаю,  що якби ваша фракція  подала списки, то ми б швидше рухалися. Ну й ви теж не подали.

     ГОЛОВУЮЧИЙ. Дякую. Сідайте, будь ласка. Шановні колеги! Зараз будемо голосувати. Єдине, що я хотів би сказати: давайте не будемо хвилюватися. Зверніть увагу: ми з вами обираємо тимчасову Лічильну комісію.  Тобто якщо  ми  після  того,  як  підійдемо  до  питання формування  депутатських  фракцій і груп,  сформуємо їх,  офіційно оприлюднимо і побачимо, що та чи інша фракція не використала своїх квот і їй треба додати,  ми з вами додамо. Якщо ми побачимо, що та чи інша фракція перебрала квоту і їй треба зменшити,  ми зменшимо.
Це перше.

     Друге. Нам  саме  зараз  потрібно  обрати  тимчасову Лічильну комісію,  тому  що  це  регламентна  норма:  спочатку   обирається тимчасова Лічильна комісія. Усе може статися із системою "Рада", і вже дещо відбувається,  ви бачите, я прошу, щоб мені показали, хто записався  на  виступ,  а  не  на  моніторі  я  це бачу.  Тому для прийняття рішень  і  потрібна  тимчасова  Лічильна  комісія.  Якщо виникне  потреба,  ми  в будь-який момент можемо внести відповідні корективи.

     Шановні колеги!  Єдине я просив би врахувати: Іван Степанович інформував  вас,  що у зв'язку з хворобою народний депутат України Борзих не склав присяги,  він не є  народним  депутатом  на  даний момент, і тому замість народного депутата Борзих колеги пропонують Надрагу  Василя  Івановича.  Немає  заперечень?  (Шум   у   залі).
Пропонують від блоку "За Єдину Україну!".

     Будь ласка,   з   цими   пропозиціями  проект  Постанови  про тимчасову  Лічильну  комісію  ставлю  на  голосування  за   основу спочатку. Голосуємо.

     "За" - 244.

     Дякую. 244   народних   депутати  проголосували  за.  Рішення прийнято.

     Є пропозиція проголосувати  в  цілому  за  проект  постанови.
Немає  заперечень?  Тоді  ставлю  на  голосування  в цілому проект Постанови про тимчасову Лічильну комісію Верховної  Ради  України.
Прошу визначитися.

     "За" - 252.

     Рішення прийнято.

     -----------

     Наступне питання,   яке   ми   повинні   з  вами  розглянути,
стосується складу Президії першої сесії Верховної Ради України.

     Від імені Підготовчої депутатської  групи  з  пропозиціями  з даного  питання  буде  виступати  координатор підгрупи Підготовчої депутатської групи народний  депутат  України  Георгій  Корнійович Крючков. Будь ласка, Георгію Корнійовичу.

     КРЮЧКОВ Г.К.,   народний   депутат  України  (багатомандатний загальнодержавний  виборчий  округ,  КПУ).  Шановний   головуючий!
Шановні колеги! За дорученням Підготовчої депутатської групи вношу на ваш розгляд пропозиції щодо складу Президії першої сесії.

     Підготовча депутатська група з урахуванням одностайної  думки лідерів  усіх  шести політичних партій і блоків партій пропонує на час до обрання Голови Верховної Ради України,  Першого  заступника та  заступника Голови Верховної Ради доручити ведення першої сесії Верховної Ради України  четвертого  скликання  Президії  у  складі народних депутатів України:

     Мартинюка Адама  Івановича  - голови Підготовчої депутатської групи,  Мусіяки Віктора Лаврентійовича і Коновалюка Валерія Ілліча
- заступників голови групи та Ніколаєнка Станіслава Миколайовича -
секретаря Підготовчої депутатської групи.

     Проект постанови Верховної Ради України з цього питання у вас є у збірнику на сторінці 10.

     Прошу підтримати.

     ГОЛОВУЮЧИЙ. Дякую,  Георгію Корнійовичу.  Чи будуть запитання до доповідача?  Є запитання.  Я  бачу  руки  підняли  представники тільки однієї політичної сили.  Тоді, будь ласка, визначіться, хто
-  Турчинов  чи  Павловський.  Так,  Турчинов  або  Павловський  і Безсмертний,  і  будемо  голосувати.  Будь ласка,  хто?  Турчинов?
Увімкніть мікрофон депутата Турчинова.

     ТУРЧИНОВ О.В.,  народний  депутат  України  (багато-мандатний загальнодержавний виборчий округ, "Виборчий блок Юлії Тимошенко").
Фракція блоку Юлії Тимошенко.  Шановні колеги!  Поперше, доповідач надав  недостовірну  інформацію.  Не  одностайно  було прийнято це рішення.

     По-друге, рішення спочатку було  зовсім  інше.  Пропонувалося обрати  до  складу  Президії  представників  політичних  партій  і блоків,  що перемогли на виборах, тобто до складу Президії повинні були  увійти  шість представників цих партій і блоків.  В останній день це рішення було змінене, і, я повторюю, це рішення приймалося не одностайно.

     Шановні колеги!  Я хочу нагадати вам,  що Президія повинна не тільки  вести  засідання,  вона  повинна  проводити  консультації,
особливо  це  дуже  важливо  під час обрання керівництва Верховної Ради.  Щоб не було такого, що в залі сидить одна президія в складі керівників  фракцій,  а  на  місцях  президії  - інша президія,  є пропозиція  всетаки  обрати  Президію  в  складі  шести   народних депутатів,  які  є  представниками  або  лідерами фракцій,  що вже склалися у Верховній  Раді.  До  речі,  склад  фракцій  відповідає партіям і блокам, що перемогли на виборах.

     Дякую.

     КРЮЧКОВ Г.К.   Шановні   депутати!   Ми,  члени  групи,  були поінформовані  про  таке  рішення,  про  таку  домовленість   щодо керівників  політичних  партій  і  блоків.  Підготовча депутатська група внесла на  ваш  розгляд  пропозиції.  Вам,  шановні  колеги,
вирішувати питання щодо складу Президії.

     І ще  одне  хотів  би  додати.  Координувати можуть не тільки шість  керівників  політичних  партій  і   блоків.   Робота,   яка провадилася у Підготовчій депутатській групі за час,  що передував відкриттю сесії,  показала,  що ця  функція  здійснювалася  досить ефективно.

     ГОЛОВУЮЧИЙ. Буквально  в  порядку інформації.  Із 49 народних депутатів - членів Підготовчої депутатської групи, які вчора брали участь у засіданні,  за пропозицію, з якою доручено було виступити народному депутату Крючкову, проголосувало 45 народних депутатів.

     Депутат Безсмертний. Будь ласка.

     БЕЗСМЕРТНИЙ Р.П.,  народний депутат України (багато-мандатний загальнодержавний  виборчий  округ,  "Блок  Віктора  Ющенка  "Наша Україна"). Шановний Адаме Івановичу! Шановний Георгію Корнійовичу!
Шановні   колеги!   Так  відбувається,  що  в  одному  випадку  ми посилаємося на Регламент,  в іншому - на традицію.  Регламент  наш готувався   під   мажоритарну   модель   (це   і   для  Станіслава Миколайовича,  і для всіх нас), і представники до складу Лічильної комісії,  як ви пам'ятаєте,  обиралися від регіональних делегацій.
При пропорційній системі така модель не може  бути  сприйнята.  Це перше питання.

     Друге. Питання    про   Президію   не   врегульовано   жодним документом,  але сильнішою за будь-яку  нормативну  базу,  яку  ще мріємо ми виписати,  є традиція.  Традиція Верховної Ради така, що засідання до обрання Голови і заступників ведуть завжди  керівники фракцій  або  регіональних  делегацій.  Тому  ми просимо від імені фракції підтримати таку пропозицію.

     Дякую.

     КРЮЧКОВ Г.К.  Шановний Романе Петровичу!  Ви нічого не додали до того,  що говорив ваш попередник. Я тільки скажу, що вирішувати це питання Верховній Раді, яке рішення Верховна Рада прийме, таким воно і буде. На ваш розгляд пропозиція внесена.

     ГОЛОВУЮЧИЙ. Дякую,  Георгію Корнійовичу. Сідайте, будь ласка.
Шановні колеги, не хвилюйтеся, все зараз буде вирішено.

     Зараз буде  ставитися  на   голосування   проект   постанови,
підготовлений  і внесений Підготовчою депутатською групою.  Іншого проекту постанови в нас немає. Це перше.

     Друге. Я інформую народних депутатів про те,  що ми приймаємо рішення тільки щодо тих проектів постанов,  які роздані і які, так би мовити,  є в залі.  Тому ми зараз ставимо на голосування проект постанови, внесений Підготовчою депутатською групою (Шум у залі).

     Хто з мотивів голосування? Депутат Симоненко. Будь ласка.

     СИМОНЕНКО П.М.,  народний  депутат  України (багато-мандатний загальнодержавний  виборчий  округ,  КПУ).   Фракція   комуністів.
Шановні  колеги!  Так,  дійсно,  перше рішення,  яке внесла робоча група на розгляд засідання керівників фракцій,  якраз і полягало в тому, що до складу тимчасової Президії увійдуть керівники фракцій,
що склалися у Верховній Раді. Але під час обговорення, враховуючи,
що  треба  було  б  зняти якісь певні моменти політичного тиску чи впливу  головуючого,  який  буде  вести  те  чи  інше   засідання,
можливість певних суперечок з приводу того, хто, в якій черговості веде те чи інше засідання,  враховуючи те,  що робоча  група,  яка була нами утворена,  вже почала консолідувати склад Верховної Ради і плідно працювати,  напрацьовуючи ті чи інші  рішення,  керівники фракцій  дійсно  домовилися і звернулися до робочої групи ще раз з пропозицією переглянути це рішення.  Я закликаю всіх:  давайте  ми зараз якраз і дамо можливість робочій групі,  яка готувала проекти документів,  яка в  матеріалі,  знає,  які  пропозиції  вносилися,
провести вже до кінця цю,  так скажемо, частину пленарних засідань
- до обрання керівництва Верховної Ради,  і ми тим  самим  знімемо всі  політичні  питання,  бо  їх  обирали  наші  ж представники на засіданні робочої групи. Я звертаюся до керівників усіх фракцій, а також  до народних депутатів і прошу підтримати пропозицію робочої групи.

     Дякую.

     ГОЛОВУЮЧИЙ. Шановні колеги!  Я прошу взяти проект  постанови,
запропонований   Підготовчою  депутатською  групою.  Ставиться  на голосування проект Постанови про склад Президії  (Шум у залі).

     Шановні колеги!  Давайте не будемо  сперечатися.  З  мотивів?
Давайте  ми  так домовимося:  поки в нас не сформовані фракції,  з вашого  дозволу  я  буду  надавати  слово  з  мотивів  голосування представникам кожної з шести політичних сил - партій і блоків, які здолали чотиривідсотковий бар'єр і які  бажатимуть  висловитися  з мотивів.

     Які ще  політичні  сили  наполягають  висловитися  з мотивів,
підніміть,  будь ласка,  руки.  Поки я бачу  представників  "Нашої України".  Будь ласка, визначіться, хто від "Нашої України" (Шум у залі).

     Шановні колеги!  Безсмертний задавав запитання, а зараз перед голосуванням ми висловлюємося з мотивів голосування.

     Поки представники "Нашої України" визначаться, бо піднято три руки,  хто від них буде  виступати  з  мотивів,  я  бачу,  виявили бажання соціал-демократи.  Будь ласка, увімкніть мікрофон депутата Медведчука.

     МЕДВЕДЧУК В.В.,  народний депутат  України  (багато-мандатний загальнодержавний  виборчий округ,  СДПУ(о)).  Соціал-демократична партія України  (об'єднана).  Шановний  Адаме  Івановичу!  Шановні народні  депутати!  Я  хотів би наголосити і підтримати зауваження головуючого щодо того,  що на розгляд Верховної Ради України зараз представлено  один проект постанови,  який може бути обговорений і який може голосуватися.

     Інших проектів постанов і пропозицій, в тому числі й тих, які звучали  від  досвідчених парламентаріїв у цьому залі,  не подано.
Тому,  Адаме Івановичу,  я пропоную підтримати рішення,  яке  було проголосовано   більшістю   голосів   на   засіданні   Підготовчої депутатської  групи,  яка  займалася  організаційними   питаннями,
визначитися й рухатися далі тим шляхом,  який визначила Підготовча депутатська група і який закладено в порядок денний.

     Дякую.

     ГОЛОВУЮЧИЙ. Дякую.  Від "Нашої України"  слово  має  народний депутат Осташ. Будь ласка.

     ОСТАШ І.І.,  народний  депутат  України  (виборчий округ 127,
Львівська область).  Шановні колеги народні депутати! Ми не можемо починати   нашу   роботу   з  порушення  законів  і  демократичних принципів.

     Ми вже  проголосували  практично  за  Гоголем  -   сформували Лічильну  комісію  за рахунок "мертвих душ".  Я думаю,  що це була велика помилка Верховної Ради України.

     Тепер стосовно  цього  питання.  Стаття  2.2.8   дуже   чітко говорить,  що Президія сесії створюється Верховною Радою України з числа народних депутатів на підставі пропорційного  представництва від різних партій. Тобто в даному випадку від фракцій.

     І ще   одне.   Шановний   Адаме   Івановичу!  Ви  намагаєтесь узурпувати право робочої групи  пропонувати  нам  проекти  рішень.
Мандати народних депутатів підтверджені тільки зараз.  Тобто ми не могли вносити письмові пропозиції щодо  того  чи  іншого  проекту.
Тому  я  пропоную,  і це буде справедливо,  зараз брати до уваги і пропозиції народних депутатів,  висловлені голосом. І за них треба голосувати.  Зокрема наша фракція вносить також пропозицію, щоб до складу  Президії  сесії  увійшло  шість  керівників   депутатських фракцій. Прошу це мати на увазі і поставити на голосування.

     Дякую.

     ГОЛОВУЮЧИЙ. Дякую.  Депутат  Карпов  -  від  блоку  "За Єдину Україну!".

     КАРПОВ О.М.,  народний   депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Шановні колеги!  Я хотів би процитувати до  кінця  ту статтю,  на яку посилався Осташ.  А в ній далі сказано: "а також з урахуванням   їх   домовленості    про    відступ    від    такого представництва". Пропорційно або з урахуванням домовленості. Зараз у  нас  була  досягнута  домовленість  про  відступ   від   такого пропорційного представництва. Тому я прошу поставити це питання на голосування.

     ГОЛОВУЮЧИЙ. Дякую. Залишилося виступити представнику лише від однієї  політичної  сили  -  це  від  блоку Юлії Тимошенко.  Прошу визначитися,  хто від вас:  Головатий  чи  Онопенко?  Будь  ласка,
увімкніть мікрофон Головатого.

     ГОЛОВАТИЙ С.П.  Шановний  пане  головуючий!  Я хочу висловити репліку на виступи двох народних депутатів Медведчука  і  Карпова.
Стосовно того,  що немає більше інших проектів постанов.  Шановний Вікторе  Володимировичу,  ви  щойно  склали   присягу   і   набули повноважень.  Скільки  потрібно  часу  для  того,  щоб підготувати проект постанови,  у фракції погодити, здати у сектор реєстрації і внести  його  у  сесійний  зал?  Чи  це  було реально в межах часу фракції зробити, коли ми тільки-но розпочали сесію? Те, що зробила Підготовча депутатська група,  - це було її формальне завдання,  і ми погодились із тим,  що робоча група може,  коли депутати  мають повноваження,  зараз готувати цей проект постанови.  Те,  що немає проекту постанови,  не означає,  що ми не можемо вносити зміни або пропозиції. Це перше.

     Друге, те,  що сказав Карпов, - погоджений варіант. Коли одна чи дві фракції не погоджуються,  можна вважати,  що це  погоджений варіант?   Погоджений  на  основі  голосування  чи  більшістю,  чи погоджений усіма.  Дві фракції вносять свої  конкретні  пропозиції стосовно   пропорційного   представництва,   і   ми   просимо  вас дотриматися  демократичного   принципу   -   не   централізму,   а демократичного принципу пропорційного представництва.

     ГОЛОВУЮЧИЙ. Дякую.  Шановні колеги, прошу заспокоїтися. Ніхто не буде узурпувати тут владу - це по-перше.

     По-друге, все   вирішуватиметься   демократичним   шляхом   -
натискуванням кнопок, і якщо якась із пропозицій набирає необхідну кількість  голосів,  вона  приймається.  Все  буде  ставитися   на голосування.

     Тому зараз   ставиться   на   голосування   проект  постанови Верховної Ради України від імені  Підготовчої  депутатської  групи про те,  щоб обрати до складу Президії першої сесії Верховної Ради народних депутатів  Коновалюка,  Мартинюка,  Мусіяку,  Ніколаєнка.
Прошу визначитися. За основу голосуємо.

     "За" - 259.

     Рішення за основу прийнято.

     Є пропозиція проголосувати в цілому. Прошу визначитися.

     "За" - 258.

     Рішення прийнято.   Таким  чином,  шановні  колеги,  Президію обрано.

     Обраних до складу Президії народних депутатів я прошу зайняти робочі місця.

     У зв'язку   з   обранням  Президії  потрібно  вирішити  певні технічні питання.  Я оголошую перерву на 15 хвилин.  Після перерви продовжимо засідання о 13 годині.

      (Після перерви)

     ГОЛОВУЮЧИЙ. Шановні народні депутати!  Я прошу зайняти робочі місця, будемо продовжувати пленарне засідання.

     Шановні колеги,  продовжуємо   нашу   роботу.   За   рішенням Президії, яку ми обрали, далі вести засідання доручено мені. Зараз ми з вами,  шановні колеги, повинні розглянути питання про порядок денний першої сесії Верховної Ради України четвертого скликання на період  до  обрання  складу  комітетів.  Від   імені   Підготовчої депутатської групи слово надається координатору підгрупи народному депутату України Георгію Корнійовичу Крючкову. Будь ласка, Георгію Корнійовичу. А вас запрошую взяти відповідний проект постанови.

     КРЮЧКОВ Г.К.  Шановні колеги!  Дозвольте доповісти пропозиції Підготовчої депутатської групи  стосовно  порядку  денного  першої сесії  Верховної  Ради  на період до обрання складу парламентських комітетів. Ці пропозиції викладені у цій книжечці на одинадцятій і дванадцятій сторінках.  Йдеться про першочергові,  невідкладні,  в тому числі установчі,  питання,  пов'язані з  організацією  роботи нашої сесії,  порядком ведення засідань і голосування, формуванням і реєстрацією депутатських фракцій, обранням керівництва Верховної Ради України,  визначенням переліку, функціональної спрямованості,
кількісного складу та керівництва комітетів, обранням їхніх голів,
перших заступників голів та висвітленням роботи сесії.

     Оскільки проект   постанови   з   цього  питання  у  народних депутатів є, обмежусь лише кількома пояснюючими зауваженнями.

     Запропонований проект порядку  денного  в  основі  відповідає вимогам  статті 2.2.6 Регламенту Верховної Ради України.  Водночас до передбаченого Регламентом переліку  питань  для  першочергового розгляду  внесені  корективи  з  урахуванням  відповідних положень Конституції України. Ви, шановні колеги, мабуть, звернули увагу на те,   що   проектом,   зокрема,   не   передбачається  обрання  та заслуховування доповіді мандатної комісії,  прийняття  рішення  по доповіді,  оскільки  функції  по  перевірці  повноважень  народних депутатів  України  після  прийняття  Конституції  і   відповідних законів покладені тепер на Центральну виборчу комісію.

     Питання про  формування  та  реєстрацію  депутатських фракцій пропонується розглянути  одразу  ж  після  вирішення  питання  про мінімальний  кількісний  склад  депутатських  фракцій і внесення у зв'язку з цим змін до статті 4.2.1 Регламенту Верховної  Ради.  Це потрібно  зробити  у  зв'язку  з  тим,  що  розгляд  усіх питань і ухвалення щодо них рішень,  як ми вже переконалися,  значною мірою залежить  від  позицій саме фракцій.  Тому повинні бути сформовані фракції.  Нам  належить  визначитися  з  порядком  голосування  по кандидатурах на посади Голови Верховної Ради, Першого заступника і заступника Голови Верховної Ради,  оскільки в Регламенті Верховної Ради  є  певні  неузгодженості  стосовно цього питання.  Тому дане питання потрібно включити до переліку,  так само як і питання  про порядок прийняття рішень із першочергових питань першої сесії, яке ми вже розглянули.

     Регламентом Верховної Ради,  який  був  затверджений  у  1994 році,   тобто  до  прийняття  Конституції  України,  передбачалося заслуховування  і  обговорення  доповіді  Президента  України  про соціальноекономічне становище в Україні. Конституцією ж, прийнятою в 1996 році (пункт 8 частини першої статті  85),  встановлено,  що Верховна  Рада  заслуховує  без  обговорення,  наголошую,  шановні колеги,  -  без  обговорення  послання  Президента   України   про внутрішнє і зовнішнє становище України.  Ми,  звичайно,  керуємося нормами Конституції.

     На першій сесії Верховної Ради минулого  скликання  Президент виступив  з  посланням  у  перший день її роботи.  Нинішнього разу Президент звернувся до  Верховної  Ради  з  проханням  передбачити заслуховування  його  послання після обрання керівництва Верховної Ради:  Голови Верховної Ради,  Першого  заступника  та  заступника Голови  Верховної  Ради  України.  Це  у  пропозиціях  Підготовчої депутатської групи враховано.

     Після обрання    керівництва    Верховної     Ради,     голів парламентських  комітетів,  перших  заступників  голів  комітетів,
обрання складу комітетів ми маємо затвердити  перелік  питань  для розгляду  в  порядку  денному  на  подальший  період до завершення роботи першої сесії.  Все  це  передбачається  проектом  постанови Верховної Ради, який у вас є.

     Підготовча депутатська  група  просить підтримати цей проект.
Звичайно, колеги, швидкоплинне життя може висунути гострі питання,
які   потребуватимуть  невідкладного  реагування  Верховної  Ради.
Рішення про їх розгляд у разі необхідності в  кожному  конкретному випадку прийматиме Верховна Рада.

     Дякую за увагу.

     ГОЛОВУЮЧИЙ. Дякую.   Шановні   колеги,   чи  є  запитання  до доповідача?  Бачу дві руки.  Тоді,  якщо  більше  не  наполягають,
надамо   слово   без  запису.  Будь  ласка,  Безсмертний.  За  ним
-Павловський.

     БЕЗСМЕРТНИЙ Р.П. Виборчий блок Віктора Ющенка "Наша Україна".
Шановний  Георгію Корнійовичу,  щодо обрання Голови Верховної Ради України,  його Першого заступника і заступника,  як мені відомо, в ході   консультацій   було   запропоновано,   щоб  це  голосування відбувалося пакетом.  У  порядку  денному  ці  питання  стоять  як окремі.

     Тому пропозиція    така:   або   просто   написати   "обрання керівництва  Верховної  Ради"  і  потім  вирішувати  вже,  як  зал проголосує - так чи так голосувати, або необхідно записати так, як досягнуто домовленостей. Це перше.

     І друге.  Наша фракція пропонує вилучити  з  розгляду  проект Постанови  про внесення зміни до статті 4.2.1 Регламенту Верховної Ради України.

     Дякую.

     КРЮЧКОВ Г.К.  Шановний Романе Петровичу,  стосовно  останньої пропозиції  про  вилучення проекту Постанови про внесення зміни до статті 4.2.1 Регламенту Верховної Ради - це питання  дискутувалося на  засіданні  Підготовчої  депутатської  групи  досить детально і довго.  Але  Підготовча  депутатська   група   більшістю   голосів висловилася  за  те,  щоб  це  питання  було  внесене  на  розгляд Верховної Ради. Звичайно, рішення буде приймати Верховна Рада.

     Стосовно першого  питання.   В   порядку   денному,   вважаю,
правильно  визначено,  що  нам  потрібно  вирішувати і питання про Голову  Верховної  Ради,  і  питання  про  Першого  заступника  та заступника Голови Верховної Ради.

     Те, що  стосується вирішення цього питання пакетом,  - це вже інше,  це  технологія,  це  вже  ми  будемо  вирішувати,   як   ми розглядатимемо його і як прийматимемо рішення.

     А в порядку денному воно має бути записано так, як записано в Регламенті.

     ГОЛОВУЮЧИЙ. Дякую. Будь ласка, Павловський. За ним - Мороз.

     ПАВЛОВСЬКИЙ М.А.,  народний депутат України (багато-мандатний загальнодержавний виборчий округ, "Виборчий блок Юлії Тимошенко").
Дякую. Фракція блоку Юлії Тимошенко. Шановний Георгію Корнійовичу,
чи правильно я вас зрозумів, що на цю сесію пропонується внести ті питання,  які нам уже роздали,  які прийняті в першому читанні  на попередній   сесії   і   які   потрібно   доопрацьовувати?   А  чи передбачається можливість, щоб найбільш суттєві законопроекти, які визначають  стратегію  розвитку,  які  фракції  і народні депутати запропонували,  зокрема засади внутрішньої і зовнішньої  політики,
засади  національних  інтересів,  тобто стратегічні законопроекти,
включити до порядку денного?

     КРЮЧКОВ Г.К.  Я зараз доповідаю про першочергові питання,  на період   до  обрання  керівництва  Верховної  Ради  і  сформування комітетів. Там, як ви звернули увагу, є і останній пункт - порядок денний сесії Верховної Ради на подальший період.  Я про це сказав.
Нам роздали попередньо перелік напрацьованих питань, щодо яких вже прийнято рішення в першому,  в другому читаннях.  У тому переліку,
мабуть, з півсотні законів із вето Президента. Все це є, але це не обмежує   права  народних  депутатів  внести  до  порядку  денного будь-які питання,  які вони вважають за потрібне.  І  ті,  які  ви назвали,  і ті, які є в інших фракціях. Це будемо вирішувати у цій залі ми шляхом голосування.

     ГОЛОВУЮЧИЙ. Будь ласка, Мороз Олександр Олександрович.

     МОРОЗ О.О.,   народний   депутат   України   (багатомандатний загальнодержавний  виборчий округ,  СПУ).  Фракція соціалістів.  Я підтримую пропозицію Романа Безсмертного щодо вилучення з  порядку денного  питання  про  внесення  зміни  до статті 4.2.1 Регламенту Верховної Ради стосовно кількісного складу фракцій. Справа в тому,
що  в 1998 році я вносив пропозицію,  щоб у Регламенті передбачити цю норму - 14 депутатів  у  фракції.  Ця  пропозиція  випливала  з логіки Закону про вибори, коли, подолавши чотиривідсотковий бар'єр і скориставшись мультиплікатором,  який існує на той чи інший час,
фракція може мати 13- 14 чоловік.

     Цифра 19,   яка  сьогодні  пропонується,  є  ні  що  інше  як задоволення  політичного   інтересу   певних   структур   всупереч політичним   інтересам   інших   структур.  Мені  здається,  що  в установчих  документах  рішення  повинно  прийматись   на   основі правової і юридичної логіки.  І саме тому я, щоб не вести дискусії з цього приводу,  просив би підтримати пропозицію  Безсмертного  і вилучити   це   питання   з  порядку  денного,  воно  врегульоване Регламентом,  і починати засідання парламенту із зміни  Регламенту не доцільно.

     КРЮЧКОВ Г.К.  Я  з  цього  приводу хотів би сказати таке.  На засіданні  Підготовчої  депутатської  групи  я  і   мої   товариші голосували за таку пропозицію, яку ви внесли, але вона не пройшла.

     Задля справедливості  я  хочу  сказати,  що  ми переконливого правового обгрунтування ні цифри  14,  ні  цифри  19,  мабуть,  не зможемо підготувати.

     Я особисто вважаю,  що слід підтримати те,  що ви пропонуєте.
Але Підготовча депутатська група внесла такий проект.  Ми приймемо рішення шляхом голосування.

     ГОЛОВУЮЧИЙ. Дякую, Георгію Корнійовичу, сідайте, будь ласка.

     Шановні колеги, чи є бажаючі взяти участь у обговоренні цього питання?  Хоча  у  статті  2.2.6  Регламенту  говориться,  що   за звичайних  обставин  дане  питання  не  обговорюється  і навіть не затверджується.  Але тут не зовсім "звичайні" обставини, бо тут ми пропонуємо внесення змін до Регламенту.

     Немає бажаючих  взяти  участь  у обговоренні,  тому ми будемо голосувати зараз так.  Я поставлю на голосування за основу  проект постанови,  який підготувала Підготовча депутатська група, а потім ми будемо з вами визначатись щодо пропозицій,  які прозвучали  від представників різних політичних партій. Зрозуміло?

     Тому, шановні  колеги,  прошу  підготуватися  до голосування.
Ставиться на голосування за основу,  наголошую, - за основу проект Постанови Верховної Ради про порядок денний першої сесії Верховної Ради України четвертого скликання  на  період  до  обрання  складу комітетів. Прошу визначитися.

     "За" - 282.

     Дякую. 282 голоси "за". Проект постанови прийнятий за основу.

     Будь ласка,  у  нас  була  одна поправка,  чи будуть ще якісь зауваження до проекту, прийнятого за основу?

     Будь ласка,  я назву тих,  хто підняв руку, але щоб більше не піднімали,   щоб  у  нас  не  було  потім  уже  того,  що   Будемо записуватися. Будь ласка, від фракції блоку Юлії Тимошенко хто?

     Турчинов, будь ласка.

     ТУРЧИНОВ О.В.  Шановні  колеги!  Ми  підтримуємо   пропозицію проголосувати  в  цілому  за  порядок денний із вилученням пункту,
який стосується зміни до статті 4.2.1 Регламенту  Верховної  Ради.
Обгрунтування було.  Ця пропозиція підтримується,  я думаю, і тими народними депутатами,  які внесли альтернативні проекти щодо  змін до Регламенту. Коли ми, шановні колеги, почнемо обговорювати зміни до Регламенту, то ми будемо два дні займатися тільки цим питанням.
І також ми підтримуємо пропозицію пана Безсмертного про об'єднання питань обрання Голови Верховної Ради і Першого заступника в єдиний пункт   -  обрання  керівництва  Верховної  Ради.  Саме  з  такими поправками ми пропонуємо проголосувати проект у цілому.

     ГОЛОВУЮЧИЙ. Дякую. Карнаух Микола Васильович. Будь ласка.

     КАРНАУХ М.В.,  народний депутат України (виборчий округ  152,
Полтавська  область).  Шановний  Адаме Івановичу!  Шановні народні депутати!  Ми підтримуємо порядок денний,  але за винятком питання про формування депутатських фракцій.  Соціалістичну партію України підтримала значна кількість виборців,  і люди сподіваються на  те,
що  ми  будемо  реалізовувати свою програму.  В умовах відсутності демократичних  процесів  тут  будуть  розвали  фракцій.  Тому   ми наполягаємо,  щоб це питання було розглянуто після того, як будуть сформовані фракції.  І ми проти того,  щоб були внесені  зміни  до Регламенту.

     Дякую.

     ГОЛОВУЮЧИЙ. Дякую.  Зараз  ми будемо голосувати (Шум у залі).
Шановні колеги, давайте ми так домовимося з вами. Я просив підняти руки  тих,  хто хоче висловити пропозиції.  Було піднято дві руки.
Більше я рук не бачив. Тепер ще піднято руки 

     Я зараз надам можливість висловитися  координатору  підгрупи,
яка  займалася  цими  питаннями  у Підготовчій депутатській групі.
Карпов Олександр Миколайович. З місця, будь ласка.

     КАРПОВ О.М.  Шановні колеги!  Я вимушений сказати те,  що мав сказати  під  час  доповіді.  Це  питання  ініціювали представники фракції  Комуністичної  партії  України.   Тематично   воно   було віднесене  до нашої підгрупи,  а хронологічно обговорювалося за їх постановкою.  Ми  до  нього  повернулися   і   приймали   рішення.
Аргументи:  4 відсотки - це не 14, це 9 чоловік; 14 - це з бонусом у  Верховній  Раді  України  скликання  1998  року.  В  результаті обговорення  дійшли  до  висновку і запропонували від підгрупи,  а потім і робочої  групи,  яка  прийняла  це  рішення,  записати  цю формулу - 19,  маючи на увазі, що це найменша кількість депутатів,
обраних за списками  партій,  що  подолали  4  відсотки.  У  цьому скликанні - це 19. Була пропозиція цю формулу записати як зміну до Регламенту.  А в наступний Регламент, що буде прийматися Верховною Радою,  записати  універсальну  формулу,  що  мінімальна кількість депутатів у фракціях партій, що подолали чотиривідсотковий бар'єр,
визначається  кількістю  членів найменшої фракції партії,  яка цей бар'єр подолала.  Якраз таким чином це  питання  розглядалося.  До нього  декілька  разів  поверталися,  і  наша  підгрупа,  а  потім Підготовча депутатська група пропонують у цьому режимі підійти  до розгляду цього питання і визначитися.

     Я вважаю,  що  ми маємо залишити його у порядку денному,  тим більше,  що  вже  є  альтернативний  проект  постанови.  А  шляхом голосування ми визначимося: підтримаємо чи ні.

     ГОЛОВУЮЧИЙ. Дякуємо, Олександре Миколайовичу.

     Шановні колеги! ми зараз будемо голосувати пропозиції. Я лише хотів би внести перед  цим  уточнення.  Народний  депутат  Карнаух говорив  про  те,  щоб  виключити  з  порядку  денного питання про депутатські фракції і групи.  Воно не має відношення до того,  про що  ми говоримо.  Мова йде про вилучення з порядку денного питання про  внесення  змін  до  Регламенту.  А  питання,  що   стосується формування  депутатських фракцій і груп,  має відношення тільки до того, як будуть сформовані ті чи інші депутатські фракції і групи.
Головуючий на засіданні повинен про це повідомити,  і нічого,  так би мовити, іншого.

     Тобто ми  маємо  з  вами  зараз  розглянути  й  проголосувати пропозицію  про  вилучення  з  порядку  денного питання про проект Постанови про внесення зміни до статті 4.2.1 Регламенту  Верховної Ради України.

     З мотивів голосування. Будь ласка, Мороз.

     МОРОЗ О.О.   Фракція   соціалістів.   Ще   раз  повторюю:  за процедурою,  Адаме Івановичу,  ви добре знаєте,  коли  голосується питання  про порядок денний,  то голосуються спочатку поправки,  а потім - у цілому. Поправка має такий зміст: проголосувати в цілому без цього пункту. Так, будь ласка, і поставте на голосування.

     ГОЛОВУЮЧИЙ. Олександре  Олександровичу,  ми проголосували вже проект постанови за основу,  зараз ми голосуємо поправки до  цього проекту.  Після того,  як ми проголосуємо поправки, будемо ставити на голосування в цілому.

     Будь ласка,  Ткаченко.  З  мотивів   голосування.   Увімкніть мікрофон.

     ТКАЧЕНКО О.М.,  народний  депутат  України  (багато-мандатний загальнодержавний виборчий округ,  КПУ).  Шановні колеги! Я думаю,
що  ми  гаємо  час  на  те  питання,  яке  було  чітко визначено і затверджено в Регламенті в 1998 році. Регламент цей був споганений під  час  перевороту Плющем,  Медведчуком,  Кравчуком,  Гавришем і іншими,  і ми сьогодні маємо недоречності,  які вносимо на розгляд сесії Верховної Ради.  Тому я просив би:  для того,  щоб парламент працював з першого дня у відповідності з законом (а Регламент - це внутрішній закон парламенту),  ми повинні відкинути все і поновити Регламент,  який був затверджений свого часу і працював  до  січня 2000 року.

     Спасибі.

     ГОЛОВУЮЧИЙ. Дякую.    Будемо   визначатися.   Я   ставлю   на голосування  пропозицію,  висловлену  рядом  політичних  партій  і блоків,  про  те,  щоб вилучити із запропонованого порядку денного питання... (Шум у залі).

     Шановні колеги!  Я ще раз повторюю:  ми з вами тільки що  282 голосами  проголосувати  за  те,  щоб прийняти проект постанови за основу.  Ми його прийняли.  Внесені пропозиції. Ми зараз голосуємо кожну пропозицію окремо.

     Після того,   коли   ми  проголосуємо  окремо  пропозиції,  з урахуванням  уже  результатів  голосування  пропозицій  ми  будемо голосувати   проект   у   цілому.  З  мотивів?  Хто?  Павловський?
Головатий. З мотивів, будь ласка.

     ГОЛОВАТИЙ С.П.  Шановний  головуючий!  Наша  фракція   внесла пропозицію, і ми просимо поставити її на голосування саме в нашому формулюванні:  схвалити внесений  проект  постанови  в  цілому  за винятком  п'ятого  речення  зверху  -  за  винятком  пункту,  який стосується проекту постанови про внесення зміни  до  статті  4.2.1 Регламенту. Схвалити в цілому за винятком цього пункту!

     ГОЛОВУЮЧИЙ. Дякую,  Сергію Петровичу, але були не тільки ваші пропозиції,  були й інші пропозиції,  що стосуються інших пунктів.
Тому,  якщо  ми  зараз проголосуємо вашу пропозицію,  ми вже таким чином перепинимо шлях для голосування інших пропозицій. Тому кожна з пропозицій, яка вносилася, буде голосуватися окремо.

     Я ставлю  на  голосування  пропозицію про те,  щоб вилучити з порядку денного питання про проект Постанови про внесення зміни до статті 4.2.1 Регламенту Верховної Ради України. Прошу визначитися.

     "За" - 224.

     Рішення не прийнято.

     Шановні колеги,  була  ще  одна  пропозиція,  яка стосувалася того,  - будьте уважні!  - щоб ми одразу вже проголосували про те,
щоб   питання  обрання  Голови  Верховної  Ради  України,  Першого заступника і заступника Голови Верховної Ради України об'єднати  в одне питання. Була така пропозиція. Прошу визначитися.

     "За" - 399.

     Рішення приймається.

     Питання про обрання Голови Верховної Ради, Першого заступника і заступника Голови Верховної Ради у нашому порядку  денному  буде об'єднаним.

     Таким чином,  шановні  колеги,  з урахуванням тих пропозицій,
які ми вже проголосували,  зараз  буде  ставитися  на  голосування затвердження проекту постанови в цілому (Шум у залі).  Будь ласка,
шановні колеги,  прошу не кричати.  У кого є зауваження з  мотивів голосування,  хто  з  мотивів голосування хоче висловитися,  прошу записатися.

     Будь ласка, висвітіть список. Дякую.

     Шановні колеги! Ви бачите, записалося 44 народних  депутати.  Якщо ви не заперечуєте,  давайте ми надамо можливість виступити з мотивів голосування (при бажанні) по одному представнику від кожної із шести політичних партій і блоків. Немає заперечень?

     Тоді, з вашого дозволу, я буду дивитися на монітор і називати прізвища.  Я бачу, хто від якої політичної партії. Якщо хтось хоче передати  слово  комусь  іншому,  будь  ласка,   можна   передати.
Приймається?

     Тоді, будь  ласка,  Турчинов (блок Юлії Тимошенко),  за ним -
Чубаров (блок "Наша Україна").

     ТУРЧИНОВ О.В.  Шановний головуючий!  Нам не  зрозуміло,  чому ігноруються   пропозиції   народних   депутатів?   Була  конкретна пропозиція,  яку  озвучили  я,  пан  Головатий,  пан  Мороз.  Вона зводилася  до  того,  щоб  прийняти  порядок  денний  у  цілому за винятком пункту,  який стосується проекту Постанови  про  внесення зміни  до статті 4.2.1 Регламенту Верховної Ради України.  Це була конкретна пропозиція,  а ви її не  поставили  на  голосування.  Ми наполягаємо   на   тому,   щоб   ви  поставили  цю  пропозицію  на голосування.

     Дякую.

     ГОЛОВУЮЧИЙ. Чубаров (блок "Наша Україна"), за ним - Мельничук
(Соціалістична партія). Будь ласка.

     ЧУБАРОВ Р.А.,   народний   депутат  України  (багатомандатний загальнодержавний  виборчий  округ,  блок  Віктора  Ющенка   "Наша Україна").   Адаме   Івановичу,  прошу  передати  слово  народному депутату Безсмертному.

     ГОЛОВУЮЧИЙ. Будь ласка, увімкніть мікрофон Безсмертного.

     БЕЗСМЕРТНИЙ Р.П.  "Наша Україна".  Шановний Адаме  Івановичу,
згідно  з  Регламентом  Верховної  Ради  України  пропозиція,  яка виключає всі інші в разі  позитивного  голосування,  ставиться  на голосування  першою.  Отже,  пропозиція  Олександра Олександровича Мороза  мала  ставитися  на  голосування  першою,  бо  в  разі  її прийняття всі інші виключаються.  Тому ми пропонуємо проголосувати все-таки цю пропозицію. Блок "Наша Україна" буде підтримувати її.

     Дякую.

     ГОЛОВУЮЧИЙ. Дякую.  Мельничук  (Соціалістична  партія).  Будь ласка.

     МЕЛЬНИЧУК М.В.,  народний  депутат  України (багато-мандатний загальнодержавний виборчий округ,  СПУ).  Шановний  головуючий,  я прошу передати слово Олександру Морозу.

     ГОЛОВУЮЧИЙ. Будь ласка, увімкніть мікрофон Мороза.

     МОРОЗ О.О. Шановний Адаме Івановичу! Шановні колеги! Я ще раз повторюю свою пропозицію, яку треба було поставити на голосування.
Ми  не  пропонували  вилучати з проекту цей пункт.  Ми пропонували голосувати  проект  у  цілому  за  винятком  цього  пункту,  а  це процедурно дещо інше питання.

     І ще  одне.  Я  вже  вносив  пропозицію (і Микола Карнаух теж підтвердив її) про  те,  що  питання  про  формування  кількісного складу  фракцій  є  питанням  і  юридичним,  і політичним.  А тому голосувати його до створення фракцій не можна,  оскільки  тоді  не знаєш,  кому  з  ким домовлятися,  кого переконувати і з ким мати,
скажемо так,  справу при вирішенні  цього  питання.  Але  оскільки сьогодні   ми  ще  не  завершили  політичного  структурування  то,
очевидно,  правомірно  було  б  затвердити  порядок   денний,   не втручаючись  у  регламентні  норми,  і  тому я ще раз наполягаю на проведенні  голосування   пропозиції   про   підтримання   проекту постанови  в  цілому за винятком пункту,  який стосується внесення змін до Регламенту.

     Дякую.

     ГОЛОВУЮЧИЙ. Дякую.  Шановні колеги!  З процедури представники від  усіх політичних сил,  які записалися на моніторі,  виступили.
Значить,  залишилися незаписані.  Зараз я надам слово тим,  хто ще бажає  від  політичних сил виступити.  Три виступили.  Будь ласка,
Матвєєв.

     МАТВЄЄВ В.Г.,  народний  депутат   України   (багатомандатний загальнодержавний виборчий округ,  КПУ). Шановна Президіє! Шановні колеги!  Дійсно,  на засіданні підгрупи  Підготовчої  депутатської групи  наш  колега  Мішура Валерій Дмитрович вносив пропозицію про те,  щоб збільшити до 19  осіб  кількість  членів  тієї  чи  іншої фракції.

     Ми виходили,  я  хочу  пояснити,  перш  за  все  з того,  щоб покінчити з практикою клонування, розмноження депутатських фракцій і груп, що було у парламенті минулого скликання. Ви пам'ятаєте, що замість восьми фракцій від восьми  політичних  сил,  які  подолали чотиривідсотковий  рубіж  на  минулих  виборах,  наприкінці роботи Верховної  Ради  минулого  скликання  було  вже   14   фракцій   і депутатських груп.

     Але на   нараді  представників  керівництва  партій,  яку  ми проводили 8 травня, ми, тобто Комуністична партія України, народні депутати від неї, підтримали пропозицію соціалістів залишити чинну норму Регламенту,  тобто чисельність фракції - 14  осіб.  Тому  ми підтримуємо пропозицію залишити чинну норму Регламенту.

     Дякую.

     ГОЛОВУЮЧИЙ. Карпов, будь ласка.

     КАРПОВ О.М.   Шановні  колеги!  Фактично  ми  обговорюємо  це питання змістовно.  Я думаю,  що,  обговоривши  його  і  прийнявши відповідне рішення, ми б уже давно визначилися - залишається 14 чи буде 19 членів фракції.  І все ж підгрупа,  яка пропонувала це,  і робоча група вважають,  що ми маємо залишити це в порядку денному,
обговорити це питання (фактично ми його вже почали обговорювати) і шляхом голосування визначитися.

     ГОЛОВУЮЧИЙ. Дякую.  Від  соціалдемократів ніхто не наполягає.
Тоді Асадчев, і будемо визначатися. Будь ласка.

     АСАДЧЕВ В.М.,  народний депутат України (виборчий округ  220,
м.Київ). Дякую. Адаме Івановичу, я вам дуже вдячний, що ви знаєте,
до якої політичної сили я належу, але всетаки у нас політичні сили ще не структурувалися і ми не знаємо,  хто до якої точно належить.
Якщо ви робите запис, то вже надавайте слово за записом. А якщо не робите запису, то надавайте слово, як ви вважаєте за потрібне.

     А тепер  по  суті.  Ви надали слово з мотивів голосування.  Я виступаю якраз з мотивів. Отже, є два варіанти голосування: або ми голосуємо  зараз  цей  порядок  денний,  як  він  у нас записаний,
оскільки не пройшла пропозиція про вилучення проекту постанови про внесення  змін  до Регламенту,  або ми голосуємо у варіанті,  який запропонував   Олександр   Олександрович   Мороз.    Я    пропоную проголосувати  в  його варіанті,  тому що все-таки 224 голоси - це достатньо солідна кількість голосів народних депутатів.

     І ще хочу сказати,  що в цьому порядку денному я  взагалі  не бачу, де має стояти і чи буде доповідь Лічильної комісії. Може, ця комісія і не потрібна,  але все-таки ми її зробили,  і треба,  щоб вона якось структурувалась і доповіла.  Я вважаю, що десь треба на це час знайти.

     Дякую.

     ГОЛОВУЮЧИЙ. Дякую. Таким чином, відбувся обмін думками. Зараз будемо  ставити  на  голосування пропозиції.  Першою я поставлю на голосування   пропозицію,    яка    лунала    від    представників Соціалістичної партії, народних депутатів від Комуністичної партії і депутатів,  які не входять ні до яких політичних сил  -  Асадчев представляє місто Київ. Хто за те, щоб прийняти проект постанови в цілому з вилученням пункту,  який пов'язаний із внесенням зміни до статті    4.2.1   Регламенту   Верховної   Ради   України,   прошу проголосувати.

     "За" - 240.

     240 народних депутатів віддали свої голоси "за". Таким чином,
Постанова  про  порядок денний першої сесії Верховної Ради України четвертого  скликання  на  період  до  обрання  складу   комітетів приймається  в  цілому  з  вилученням пункту "Проект Постанови про внесення зміни до статті 4.2.1 Регламенту Верховної Ради  України"
та  об'єднанням  пунктів  "Обрання Голови Верховної Ради України",
"Обрання Першого заступника і  заступника  Голови  Верховної  Ради України".

     -----------

     Шановні колеги!  У  зв'язку  з  тим  що  ми з порядку денного вилучили розгляд питання про проект Постанови про  внесення  зміни до  статті 4.2.1 Регламенту Верховної Ради України,  ми це питання не розглядаємо.

     Оскільки до цього моменту Президії сесії жодна із  політичних партій   не  представила  необхідних  документів,  а  спочатку  їх потрібно подати в Управління кадрів,  а  потім  Управління  кадрів повинно  інформувати про те,  що сформовані ті чи інші депутатські фракції і групи,  ми зараз не маємо можливості проінформувати  вас про  те,  які фракції і групи створені.  Тому Президія проінформує щодо  цього  питання  тоді,  коли  буде  сформована  та  чи   інша депутатська фракція і група.

     З якого питання,  Романе Петровичу?  Формування фракцій? Будь ласка, Безсмертний.

     БЕЗСМЕРТНИЙ Р.П.  Фракція  "Наша  Україна".  Шановний   Адаме Івановичу!  Шановні  колеги!  Ви  бачите,  наскільки  зараз  важко розібратися у  процедурі  голосування  у  зв'язку  з  тим,  що  не зареєстровані   фракції.   Я   вам  зараз  покажу  математику.  Ми проголосували  256  голосами  за  одне   з   питань.   Перед   тим проголосували  склад  Лічильної  комісії.  Відніміть  від  256  66 комуністів, ви отримаєте 190 "За ЄдУ!" плюс соціал-демократи, тому що ми не голосували. Поділіть це пополам, і вийде, що ми до складу Лічильної комісії ввели від блоку "За ЄдУ!" двох представників, що в принципі не має ніяких пропорційних підстав.

     Тому пропозиція  така.  Сьогодні  до  кінця  дня реєструються фракції в Управлінні кадрів,  здається документація для того,  щоб завтра  реєстрація і голосування проводилися в поіменному режимі з виведенням на табло результатів поіменного голосування.

     Дякую за увагу і прошу підтримати, шановні колеги.

     ГОЛОВУЮЧИЙ. Дякую. Шановні колеги! Я ще раз повторюю. Коли ми вносили   відповідно  до  Регламенту  питання  про  формування  та реєстрацію депутатських фракцій  і  груп  до  порядку  денного  на засіданні   Підготовчої   депутатської  групи,  то  знову  ж  таки відповідно  до  Регламенту  було  встановлено,  що  розгляд  цього питання   має   на   меті   інформацію   Президії  про  формування депутатських  фракцій  і  груп.  Оскільки  на  даний   момент   не сформована  жодна  депутатська  фракція  і  група,  ми обходимо це питання і будемо інформувати  тоді,  коли  воно  буде  готове.  Це перше.

     Друге. Я  підтримую  пропозицію  Романа Петровича та інформую про те, що, дійсно, ми наполегливо просили спочатку до 7 травня (і був  лист такий направлений керівникам політичних партій і блоків)
подати  орієнтовні  списки  депутатських  фракцій  і  груп,  потім просили до 14 травня. Я думаю, що відповідно до Регламенту кожна з фракцій визначиться,  повідомить,  і ми тоді вас проінформуємо. Це питання зараз не розглядається (Шум у залі).

     Давайте домовимося,  про  що ми будемо говорити.  Питання про формування депутатських фракцій і груп не розглядається,  бо немає депутатських   фракцій  і  груп.  Якщо  є  потреба  висловитися  з процедури з приводу цього питання, тоді, будь ласка, запишіться.

     Будь ласка, висвітіть. Записалися 34 народних депутати. З вашого дозволу,
5 хвилин відводимо на виступи з процедури. Давайте спробуємо зараз надавати слово за записом.

     Волинець. За ним - Беспалий.

     ВОЛИНЕЦЬ М.Я.,  народний  депутат  України  (багато-мандатний загальнодержавний виборчий округ, "Виборчий блок Юлії Тимошенко").
Прошу передати слово Юлії Тимошенко.

     ГОЛОВУЮЧИЙ. Будь ласка, увімкніть мікрофон Тимошенко.

     ТИМОШЕНКО Ю.В.,  народний  депутат  України (багато-мандатний загальнодержавний виборчий округ, "Виборчий блок Юлії Тимошенко").
Шановні  колеги!  По-перше,  я  хотіла  б  привітати  членів  усіх фракцій,  утворених партіями і блоками,  які йшли як  альтернатива владі,  - а це Комуністична партія,  "Наша Україна", Соціалістична партія і блок, який очолюю я, - з тим, що ми, перший раз голосуючи самостійно, набрали 240 голосів. Власне, це є та більшість, на яку очікували люди (Оплески).

     Друге. Я хочу покласти край  усій  дезінформації,  яка  лунає стосовно  чисельності  фракцій,  -  ні  примусом,  ні залякуванням нічого не вийшло.  Тому я можу далі спростувати заяву головуючого,
що фракції ще не сформовані.  Фракції сформовані,  потрібно просто прийняти документи і оголосити ці речі.  І хочу  від  імені  нашої фракції підтримати пропозицію Романа Безсмертного.

     ГОЛОВУЮЧИЙ. Дякую. Беспалий. За ним - Павловський.

     БЕСПАЛИЙ Б.Я.,  народний депутат України (виборчий округ 223,
м.Київ). Прошу передати слово Валерію Асадчеву.

     ГОЛОВУЮЧИЙ. Будь ласка, увімкніть мікрофон Асадчева.

     АСАДЧЕВ В.М.  Дякую.  Мені здається,  що зараз якраз  питання порядку  денного  полягає  у  тому,  що  ми  повинні  перервати чи завершити наше денне засідання і  сьогодні  зайнятися  реєстрацією фракцій. Мені здається, що подальша робота буде дуже структурована і піде в  нормальному  парламентському  руслі.  Тому  я  підтримую пропозицію  Романа  Безсмертного  і  думаю,  що  нам усім треба її підтримати і сьогоднішнє пленарне засідання завершити о 14 годині.
І потім зайнятися реєстрацією офіційних фракцій.

     Дякую.

     ГОЛОВУЮЧИЙ. Дякую. Будь ласка, Павловський. За ним - Луценко.

     ПАВЛОВСЬКИЙ М.А.   Дякую.   Блок   Юлії  Тимошенко.  Шановний головуючий!  Шановні колеги!  Я хочу привернути  вашу  увагу,  що,
дійсно,  більшість документів уже здані (ми здали їх учора),  тому пропоную не затягувати це питання, а зараз буде велика перерва, до 16  години підготувати всі документи і о 16 годині оголосити склад депутатських фракцій.

     Дякую за увагу.

     ГОЛОВУЮЧИЙ. Дякую. Будь ласка, Луценко. За ним - Кириленко.

     ЛУЦЕНКО Ю.В.,  народний  депутат   України   (багатомандатний загальнодержавний виборчий округ, СПУ). Шановні депутати! Шановний головуючий!  У мене є пропозиція оголосити перерву, відпустити "За ЄдУ!"  пообідати  і  зареєструватися.  А всі інші фракції,  власне демократичні, уже сформовано.

     ГОЛОВУЮЧИЙ. Будь ласка, Кириленко. За ним - Кирильчук.

     КИРИЛЕНКО В.А.,  народний депутат  України  (багато-мандатний загальнодержавний  виборчий  округ,  "Блок  Віктора  Ющенка  "Наша Україна"). Шановні колеги! Мені тоді не зрозуміло, хто проти того,
щоб  зараз  формувати  депутатські фракції і сьогодні ж продовжити роботу  вже  у  вигляді  структурованого  парламенту?  Якщо  інших пропозицій   немає,   я  пропоную  приступити  до  цієї  процедури формування депутатських фракцій.  Якщо є  інші  пропозиції,  якесь депутатське   об'єднання   чи   фракція  (можливо,  це  "За  Єдину Україну!",  можливо,  інша) вважає,  що вони ще не сформували свою депутатську  фракцію  і  пропонували б якісь паузи для себе,  то я просив би представників таких фракцій виступити  і  пояснити  свою позицію.  Бо  поки  що  ситуація  виглядає так,  що всі готові вже оприлюднити персональний склад фракцій і розпочати роботу.

     Дякую.

     ГОЛОВУЮЧИЙ. Будь ласка, Кирильчук. За ним - Турчинов.

     КИРИЛЬЧУК Є.І.,  народний депутат  України  (багато-мандатний загальнодержавний виборчий округ, "Виборчий блок Юлії Тимошенко").
Напевно,  шановні депутати, ви відчули, що адмінресурс із регіонів переселився у зал Верховної Ради.  І,  мабуть, не подають дані про кількість  депутатів  тільки  фракції,   які   ще   не   завершили контрактацію. Я думаю, що результати у них є і вони можуть негайно подати ці матеріали Президії. Ми вимагаємо це зробити не пізніш як через годину.

     Дякую.

     ГОЛОВУЮЧИЙ. Будь ласка, Турчинов.

     ТУРЧИНОВ О.В.   Шановні   народні   депутати!   Я   підтримую пропозиції наших колег,  які пропонували терміново здати матеріали щодо  складу  фракцій.  Я підтверджую,  що наша фракція блоку Юлії Тимошенко здала ще вчора ці матеріали.  Вони не є секретними,  і я переконаний,  що й інші фракції,  демократично обрані до Верховної Ради, мають можливість подати це прямо зараз.

     Дякую.

     ГОЛОВУЮЧИЙ. Дякую.  Шановні колеги,  відбувся обмін  думками.
Вікторе  Володимировичу,  я  вам  надам  слово,  але  як  виняток,
виходячи з того, що в нас ще фракцій немає. Будь ласка, Медведчук.

     МЕДВЕДЧУК В.В.   Дякую,   Адаме   Івановичу,   за    виняток.
Соціал-демократична партія (об'єднана). Шановні колеги! Я, мабуть,
як і  кожний  у  цьому  залі,  дуже  позитивно  ставлюся  до  ідеї пообідати.  Але я не буду зараз говорити про прописні істини,  для чого ми прийшли до цього залу і до Верховної Ради цього скликання.
Хотів  би  нагадати  всім,  у  тому  числі знову-таки звертаюсь до досвідчених парламентаріїв.  У  нас  є  Регламент.  Стаття  4.2.1,
частина   п'ята,   стверджує,   що   депутатські  групи  (фракції)
формуються на першій сесії Верховної Ради України нового скликання до  -  наголошую  -  розгляду питання про обрання Голови Верховної Ради, створення органів Верховної Ради України.

     Цим питанням  у  порядку  денному,  який  щойно  затверджений рішенням Верховної Ради України, передують питання про організацію роботи першої сесії,  про порядок висвітлення роботи першої сесії,
доповідь Голови Верховної Ради України третього скликання. Давайте працювати згідно з Регламентом!  А  всі  інші  пропозиції  повинні сприйматися  в  тому  аспекті,  в  якому  вони відповідають нормам діючого Регламенту.

     Дякую.

     ГОЛОВУЮЧИЙ. Шановні  колеги,  ми  обмінялися  думками.  Перед визначенням  хотів  би проінформувати народних депутатів про таке.
Питання щодо формування депутатських фракцій і груп було предметом розгляду Підготовчої депутатської групи.  І Підготовча депутатська група рекомендує і буде вносити такий проект,  коли ми далі будемо реалізовувати  порядок  денний нашої сесії і підійдемо до розгляду питання про організацію роботи першої сесії, в додатку до якого ми пропонуємо  депутатські фракції і групи сформувати у позапленарний час, тобто не оголошуючи для цього відповідної перерви. Це одне.

     Друге. Шановні народні депутати,  формувати фракції  і  групи можна   сьогодні  лише  після  того,  як  народні  депутати  стали народними  депутатами.  Ми  склали  і  підписали  присягу,   стали народними  депутатами  і одержали право на формування депутатських фракцій і груп.

     Третє. Кожний  із  керівників  політичних  партій  і   блоків отримав  необхідний  пакет  документів,  як формуються депутатські фракції і групи.  Далі процедура така.  Оформлені документи  після зборів фракцій передаються в Управління кадрів.  Управління кадрів готує  необхідні  документи  для  розповсюдження  серед   народних депутатів: склад фракції, хто уповноважений її представляти, подає інформацію головуючому, і головуючий інформує, що створена така-то депутатська    фракція,   у   такій-то   кількості,   уповноважені представники цієї фракції такі-то. Ось така процедура.

     І найголовніше,  що депутатські  фракції  і  групи,  як  того вимагає Регламент,  необхідні, дійсно, тоді, коли ми приступимо до обрання  керівництва  Верховної  Ради.  Якщо  немає   депутатських фракцій  і  груп,  розглядати  дане  питання  ми  взагалі згідно з Регламентом не можемо.

     Частина народних  депутатів  вносила   пропозицію   (і   вона закономірна,  відповідає регламентній нормі), щоб ми зараз зробили перерву в засіданні Верховної  Ради  і  приступили  до  формування депутатських фракцій і груп.  Але давайте тоді домовимося: якщо ми підтримаємо  пропозицію  про  перерву,   то   повинні   встановити тривалість  цієї  перерви,  бо  і  так  зараз підходить перерва за Регламентом на дві години. Тобто я хотів би, щоб ми зараз, шановні колеги,  якщо  будемо  приймати відповідну пропозицію,  обмінялися думками,  по-перше,   чи   оголошуємо   перерву   для   формування депутатських фракцій і груп,  і по-друге, на який період оголосити цю перерву. Прошу записатися.

     Будь ласка, висвітіть.

     Записалися 52 народних депутати.

     Є пропозиція знову-таки надавати слово за принципом по одному представнику   від   шести   політичних  партій  і  блоків.  Немає заперечень? Є Регламент? Добре, якщо наполягаєте, давайте так.

     Будь ласка, Сандлер. За ним - Кравченко.

     Відводиться на це питання 5 хвилин.

     САНДЛЕР Д.М.,  народний  депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна"). Передаю слово Стояну.

     ГОЛОВУЮЧИЙ. Увімкніть мікрофон Стояна.

     СТОЯН О.М.,   народний   депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Фракція "Наша  Україна".  Я  невипадково  наголосив  -
фракція "Наша Україна", тому що фракція "Наша Україна" сформована,
як і інші фракції сформовані,  то немає  чого  тягнути,  усі,  хто обирався за списками партій, блоків, мають фракції.

     Я пропоную зробити перерву до 16 години і подати списки фракцій на  реєстрацію,  не  тягнути,  а далі працювати вже в режимі відповідно до діяльності фракцій.

     Дякую.

     ГОЛОВУЮЧИЙ. Будь ласка, Кравченко. За ним - Соломатін.

     КРАВЧЕНКО М.В.,  народний  депутат  України (багато-мандатний загальнодержавний  виборчий  округ,  КПУ).  Прошу  передать  слово Симоненко.

     ГОЛОВУЮЧИЙ. Увімкніть мікрофон Симоненка.

     СИМОНЕНКО П.М.  Фракція комуністів. Шановні колеги! Звичайно,
ми з вами повинні розуміти,  що якщо і  зараз  будемо  оголошувати перерву,  то  нічого  не буде вирішено.  Але регламентна норма нам поки що дозволяє спокійно обговорювати всі питання порядку денного до  розгляду  питання  про  обрання  Голови,  Першого заступника і заступника.

     Я запропонував  би  (зараз  і  так  буде  оголошена  перерва,
передбачена  Регламентом),  починаючи  з  16  години  продовжувати обговорювати проекти,  які напрацювала робоча  група.  І  коли  ми підійдемо  до  питання  про  обрання Голови,  Першого заступника і заступника,  тоді вже  змушені  будемо  відповідно  до  Регламенту робити перерву.

     Тому я пропоную, Адаме Івановичу, після 16 години  розпочати  обговорення  проектів,  які  вносить  робоча група.

     Дякую.

     ГОЛОВУЮЧИЙ. Дякую.   Будь   ласка,   Соломатін.   За   ним  -
Баранівський.

     СОЛОМАТІН Ю.П.,  народний депутат  України  (багато-мандатний загальнодержавний   виборчий   округ,  КПУ).  Фракція  комуністів.
Шановні колеги! Більшість із нас нещодавно дивилися по телебаченню фільм  "У  серпні  44-го".  Там  є  таке  дуже влучне визначення -
"момент істини". Момент істини настав, і треба приймати відповідне рішення.  І  це  рішення  ми  маємо  почати приймати не пізніше 16 години.

     Дякую.

     ГОЛОВУЮЧИЙ. Дякую.  Будь  ласка,  Баранівський.  За   ним   -
Григорович.

     БАРАНІВСЬКИЙ О.П., народний депутат України (багато-мандатний загальнодержавний  виборчий  округ,  СПУ).  Фракція   соціалістів.
Фракція  соціалістів підтримує пропозицію оголосити перерву згідно з Регламентом до 16 години і доручити керівникам політичних партій і  блоків  сформувати  відповідні  фракції  до  16  години і потім приступити в нормальному режимі до роботи.

     ГОЛОВУЮЧИЙ. Дякую. Будь ласка, Григорович. За нею - Буйко.

     ГРИГОРОВИЧ Л.С.,  народний депутат України  (багато-мандатний загальнодержавний  виборчий  округ,  "Блок  Віктора  Ющенка  "Наша Україна"). Прошу передати слово Юрію Ключковському.

     ГОЛОВУЮЧИЙ. Будь ласка, увімкніть мікрофон Ключковського.

     КЛЮЧКОВСЬКИЙ Ю.Б.  Фракція  "Наша  Україна",   Народний   рух України.   Шановні  колеги  депутати!  Сьогодні  своїми  рішеннями Верховна Рада України вже двічі засвідчила факт існування фракцій.
Перший раз,  коли ми обирали тимчасову Лічильну комісію (в проекті постанови про це зафіксовано представництво від фракцій), і другий раз,  коли ми прийняли порядок денний, в якому передбачено пункт -
оголошення про реєстрацію фракцій.  Те,  що написано в Регламенті,
визначає крайній строк, а не той момент, коли це повинно бути. Той момент визначений нашим порядком денним.

     У мене є пропозиція.  Зараз усе одно буде перерва.  А от о 16 годині  вечірнє  пленарне  засідання  має  початися  з  оголошення фракцій,  які створені,  а всі інші депутати  автоматично  тоді  є позафракційними. І тому треба виконувати прийнятий Верховною Радою порядок денний (Оплески).

     ГОЛОВУЮЧИЙ. Дякую.  Я  так  зрозумів,  що  це   позафракційні зааплодували, що їх буде чимало.

     Будь ласка, Буйко.

     БУЙКО Г.В.,   народний   депутат   України   (багатомандатний загальнодержавний виборчий округ,  КПУ).  Я прошу  передати  слово Матвєєву Валентину Григоровичу.

     ГОЛОВУЮЧИЙ. Увімкніть     мікрофон     Матвєєва     Валентина Григоровича.

     МАТВЄЄВ В.Г.  Фракція комуністів.  Шановні колеги! Мене дивує перш  за все те,  що тут виступають члени Підготовчої депутатської групи,  які вчора обговорювали це питання і голосували за рішення,
яке  ми з вами вже прийняли,  щодо порядку денного нашої роботи на сьогоднішній пленарний день. Тому я ще раз вас повертаю до частини п'ятої статті 4.2.1 Регламенту,  де записано,  що якщо депутатські групи і фракції не будуть  сформовані  до  вирішення  питання  про обрання  керівництва Верховної Ради,  тоді головуючий на засіданні оголошує перерву.

     Давайте не будемо лукавити, оголосимо перерву на обід і після цього о 16 годині продовжимо роботу в конструктивному руслі, тобто будемо розглядати питання затвердженого нами порядку денного.

     ГОЛОВУЮЧИЙ. Шановні колеги! П'ять хвилин, відведених на обмін думками,   ми   вичерпали.   Поки  що  ми  нічого  не  ставимо  на голосування,  коли  буде  голосування,  я  звернуся  з   проханням записатися на виступ з мотивів голосування.

     Мова йде ось про що. Тут уже згадувалася частина п'ята статті 4.2.1 Регламенту.  Там є  положення  про  те,  що  інформація  про депутатські фракції і групи подається в Секретаріат (а ми маємо на увазі  під  Секретаріатом  Управління  кадрів   -   це   підрозділ Секретаріату) не пізніше ніж за 16 годин до початку засідання,  на якому про це буде оголошено.  Якщо ми з вами зараз домовимося  про те,  щоб  протягом  перерви  сформувати  фракції,  то  Секретаріат відповідно до норми нашого  Регламенту  має  16  годин.  Тобто  не раніше ніж через 16 годин,  а це не раніше ніж завтра на ранковому засіданні, ми зможемо про це оголосити. Це технічні питання.

     Давайте, шановні колеги,  якщо ви не проти,  поступимо  таким чином.  Ми  зараз  проголосуємо процедурне звернення до керівників політичних партій і блоків,  у якому від імені сесії звернемося до керівників політичних партій і виборчих блоків політичних партій з проханням до 16 години сьогодні подати до  Секретаріату  Верховної Ради  України необхідні документи на оформлення фракцій і груп,  а далі будемо діяти відповідно до Регламенту.

     Якщо немає заперечень,  то я прошу  проголосувати  процедурне звернення до керівників політичних партій і блоків з проханням: до 16  години  сьогодні  подати  до  Управління   кадрів   відповідні документи. Прошу підтримати.

     "За" - 282.

     Дякую. 282  народних  депутати  висловилися  за  те,  щоб  ми звернулися від імені сесії Верховної Ради до керівників політичних партій і блоків.

     Шановні колеги!  Враховуючи  те,  що немає часу на підготовку такого письмового  звернення,  давайте  будемо  вважати,  що  таке звернення  до керівників політичних партій і блоків надійшло,  і я просив би їх його реалізувати.

     Відповідно до Регламенту оголошується перерва до 16 години.






</pre>

Стенограма пленарного засідання
22 травня 2002
<pre><b>                         ЗАСІДАННЯ ДЕСЯТЕ

        С е с і й н и й  з а л  В е р х о в н о ї  Р а д и
         У к р а ї н и.  22  т р а в н я  2002  р о к у.
                         10 г о д и н а.

</b><i>     Веде засідання член Президії першої сесії Верховної Ради
</i>
     України КОНОВАЛЮК В.І.

     ГОЛОВУЮЧИЙ. Доброго   ранку,   шановні   народні    депутати,
запрошені,  гості Верховної Ради України! Прошу народних депутатів підготуватися до реєстрації. Увімкніть систему.

     У залі  зареєструвалися  376  народних   депутатів.   Ранкове засідання Верховної Ради України оголошується відкритим.

     Шановні народні депутати,  є декілька повідомлень. Сьогодні в Україну з офіційним візитом прибуває делегація Китайської Народної Республіки  на  чолі з головою Народної політичної консультативної ради Китайської Народної Республіки паном Лі  Жуйхуанем.  О  15.30 відбудеться  зустріч  у  конференц-залі  Верховної  Ради,  на  яку запрошені керівники фракцій, а також члени тимчасової Президії.

     І ще  одне   повідомлення.   Підготовча   депутатська   група розглянула  питання  про незадовільний стан фінансування Верховної Ради  і  прийняла  рішення.  Це   рішення   було   направлено   до Прем'єр-міністра  України  Кінаха  Анатолія  Кириловича.  Ми маємо відповідь  і  доручення   про   забезпечення   100-   відсоткового фінансування Верховної Ради за поточний період поточного року.

     Шановні народні  депутати!  Є  прохання  надати  слово Борису Іллічу Олійнику з приводу Шевченківських днів. Я хочу порадитися і надати  таку  можливість  Борису  Іллічу.  Якщо  немає заперечень,
прошу, Борисе Іллічу.



     ОЛІЙНИК Б.І.,  народний  депутат   України   (багатомандатний загальнодержавний виборчий округ,  КПУ).  Шановна Президіє, дорогі мої колеги!  22 травня - для України день особливий,  141 рік тому Шевченко  повернувся  на  рідну  Україну  і  навічно  оселився  на канівській горі і в наших серцях.

     Я хотів би, щоб ми, вшанувавши цей день, ще раз заприсяглися,
що ми будемо діяти так і в ці дні, коли обираємо своє керівництво,
аби можна було глянути у вічі одне одному із думою,  що "ми  чесно йшли,  у  нас  нема  зерна  неправди за собою".  Себто щоб не було ніякої гри і ніякого темного крила над нашими діями саме в ці дні.

     Дорогі друзі,  прошу вшанувати цей день і подумати про те, що нам треба діяти в нашій суверенній Україні (Оплески).



     ГОЛОВУЮЧИЙ. Дякую, Борисе Іллічу.

     Хвилина вшанування пам'яті.

     ГОЛОВУЮЧИЙ. Прошу сідати.

     Шановні народні  депутати,  з  цього приводу також є прохання декількох народних депутатів  виступити.  Якщо  немає  заперечень,
слово надається Лук'яненку Левку Григоровичу. Будь ласка.



     ЛУК'ЯНЕНКО Л.Г.,  народний  депутат  України (багатомандатний загальнодержавний   виборчий   округ,   "Виборчий    округ    Юлії Тимошенко").    Фракція    Блоку    Юлії   Тимошенко,   Українська республіканська партія "Собор".  Шановні народні  депутати!  Ми  з 14-го  числа  боремося  один  з  одним і ніяк не можемо розв'язати надзвичайно важливу проблему структурування Верховної Ради.

     Із тієї роботи один одного,  яку ми спостерігаємо,  для  мене абсолютно   ясно,   що   основна   причина,   чому  ми  не  можемо структуруватися,  полягає у нашому Президенті Леоніді Кучмі.  Тому шкода, що його немає, але я звернуся тут до нього.

     Пане Президенте  України!  У серпні минулого року я з високої трибуни третього Всесвітнього форуму українців звертався до вас  з пропозицією  піти  у  відставку.  Ви  цього  не  зробили.  А жаль!
Український народ має добру душу,  і він простив би вам  усі  ваші злочини:  живіть  собі на волі,  Бог з вами.  Але ви залишилися на посаді.

     І тепер,  коли народ обрав новий  парламент,  і  він  мав  би швидко  структуруватися  і  почати  важливу законодавчу працю,  ви з'явилися   на   українській   політичній   арені   як   величезна деструктивна сила.  Подивіться,  що ви робите: вже більш як місяць ваша Адміністрація та  голови  обласних  адміністрацій  беруть  за горло  підприємців  і  затягують  їх  до  фракції "Єдина Україна".
Багато підприємців  намагалися  і  намагаються  чесно  вести  свою підприємницьку  справу.  Вони  готові  чесно  сплачувати нормальні податки,  але хотіли б ходити  без  бронежилетів,  хотіли  б  мати можливість  без  страху  прогулятися  у  міському  парку зі своїми дітьми.  Ви  своїм  ненаситним  здирством  примушуєте  їх  іти  на порушення закону, а потім шантажем заганяєте їх у свою фракцію.

     Українську політичну традицію чесної і відкритої конкуренції,
щоправда,  не  раз  вельми  гострої,  ви  підмінили   бандитськими методами примусу, залякування, погроз зруйнувати весь бізнес, весь сімейний достаток та спокій і саме життя.

     На виборах народ  відмовив  вашим  партіям  у  довірі.  І  що найчастіше  я  чув  упродовж  виборчої кампанії в десятку областей України від різних категорій громадян, це прокляття на вашу адресу та    слова   "імпічмент   Кучми".   Уже   місяць   ви   ґвалтуєте депутатів-підприємців,   що   прийшли   до   Верховної   Ради   по мажоритарних округах, заганяючи їх до вашої фракції. Коли б не цей ваш  примус,  депутати-мажоритарники  розійшлися  б  по   фракціях відповідно  до  своїх політичних і ділових уподобань,  і не було б того дикого напруження,  в якому  Верховна  Рада  товчеться  з  14 травня.  Це  ви  винуваті  в  тому,  що  парламент  досі  не  може структуруватися і приступити до творення законів.

     У серпні минулого року я просив вас піти у відставку. Тепер я знову прошу вас:  відійдіть від Верховної Ради,  підіть на пенсію,
народ усе вам простить,  і я не буду вимагати вам кари,  але дайте нам,  народним  депутатам,  можливість  повернутися  до нормальних людських взаємин і приступити до діла.

     Дякую вам за увагу (Оплески).

     ГОЛОВУЮЧИЙ. Дякую,  Левку Григоровичу,  але ви звернулися  до тимчасової Президії з проханням виступити з приводу Шевченківських днів,  і ми не приймали рішення для того,  щоб  зробити  політичну заяву від фракції.

     Шановні народні   депутати,  ми  повинні  визначитися.  Зараз розглядається питання порядку денного про обрання Голови Верховної Ради України, Першого заступника, заступника Голови Верховної Ради України.  Вчора  ми  двічі  робили  перерву  для  того,  щоб  дати можливість  керівникам фракцій ще попрацювати і провести додаткові консультації,  переговори,  з'ясувати розбіжності,  які існують, і прийти до спільного рішення щодо висунення кандидатур.

     Хочу повідомити,  що  ще  не  зареєстровано  жодного  проекту постанови  з  висунутими  кандидатурами  для  обрання  керівництва Верховної Ради.  Тому я хочу порадитися з вами і з'ясувати порядок обговорення.  Керівники  фракцій  на  своєму  ранковому   зібранні прийняли  таке  рішення,  щоб  дати  можливість додатково провести переговори  для  прийняття  остаточного  рішення  щодо   висунення кандидатур.

     Шановні народні  депутати!  Ми  вчора  прийняли  рішення  про інформування  Верховної  Ради   України   з   приводу   проведення переговорів  керівників  фракцій.  Для  цього керівник Підготовчої депутатської  групи,  член  тимчасової  Президії   Адам   Іванович Мартинюк  був  присутній  на  цих переговорах.  І вчора,  і зранку сьогодні було досягнуто домовленості, щоб ще раз оголосити перерву на  сьогодні  і  дати  можливість остаточно домовитися і підписати угоду,  з якою звернувся керівник фракції  "Наша  Україна"  Віктор Андрійович Ющенко.

     Тому давайте  порадимося,  відведемо  для  цього  5 хвилин на виступи від фракцій і дамо можливість представнику кожної  фракції висловитися з цього приводу. Прошу записатися.

     Висвітіть, будь ласка.

     Від фракції  Соціалістичної  партії  України  слово надається народному  депутату  Мельничуку.  Підготуватися   Лук'яненку   від фракції Блоку Юлії Тимошенко.



     МЕЛЬНИЧУК М.В.,  народний  депутат  України  (багатомандатний загальнодержавний виборчий округ, СПУ). Шановний головуючий, прошу передати слово Олександру Морозу.

     ГОЛОВУЮЧИЙ. Увімкніть   мікрофон   Олександра  Олександровича Мороза.

     МОРОЗ О.О.,   народний   депутат   України   (багатомандатний загальнодержавний виборчий округ,  СПУ). Шановна Президіє! Шановні депутати!  Якщо  приймається  рішення  про  обговорення  ситуації,
деяких  міркувань з приводу проведення консультацій подальших,  то тоді треба давати хоч  би  5  хвилин  для  того,  щоб  можна  було висловити  свою  думку.  Якщо  цей час виділено для внесення такої пропозиції, то вважайте, що вона надійшла. Але за хвилину в чомусь переконати людей не можна.

     І ще одна деталь.  Ви зверніть увагу: ми, власне, вісім днів,
за винятком вихідних,  витратили на перерви.  А коли обговорюється питання  по  суті,  то виявляється,  що тоді треба економити час і дається по три хвилини, щоб висловити свої міркування. Хто того не пробував,  то  нехай  спробує  за  три хвилини переконати когось у чомусь.

     Тому буде пропозиція така.  Давайте ми все-таки дотримуватися Регламенту  при  обговоренні  особливо  таких важливих питань,  як формування керівництва Верховної Ради.

     ГОЛОВУЮЧИЙ. Дякую,  Олександре Олександровичу,  але  це  було спільне рішення керівників фракцій,  і в тій нараді ви також брали участь.

     Слово надається народному депутату Лук'яненку,  фракція Блоку Юлії Тимошенко. Підготуватися Мовчану, фракція "Наша Україна".

     ЛУК'ЯНЕНКО Л.Г. Прошу передати слово Анатолію Матвієнку.

     ГОЛОВУЮЧИЙ. Увімкніть     мікрофон    Анатолія    Сергійовича Матвієнка.

     МАТВІЄНКО А.С.,  народний  депутат  України  (багатомандатний загальнодержавний виборчий округ, "Виборчий блок Юлії Тимошенко").
Блок Юлії Тимошенко,  Українська республіканська партія "Собор". Я звертаюся найперше до вас, пане Коновалюк. Депутат має право взяти слово і говорити те,  що він вважає за потрібне.  І  ви  не  маєте обов'язків,  а  тим  більше  доручень коментувати думку депутата і корегувати його думку.

     Тепер по суті.  Шановні колеги народні депутати! Я повертаюся до вчорашньої своєї пропозиції в черговий раз.  Ми,  очевидно,  не маємо  права  звинувачувати  нині  діючу  Президію,  але   повинні усвідомити,  що в такий спосіб організація роботи Верховної Ради є неможливою.  Тому  ми  вносимо  проект  постанови,  просимо   його обговорити  і  завтра проголосувати,  щоб обрати Президію у складі керівників фракцій.  І хай вони беруть  на  себе  відповідальність пришвидшувати    переговори,    з'ясовувати   і   нести   публічну відповідальність перед Україною,  українським народом  за  те,  як працює  Верховна  Рада.  Це  наша  спільна помилка,  і ми її маємо визнати.  Я прошу вибачення  у  тих,  хто  сидить  у  Президії,  я розумію, що ви є тут не винуватці.

     Друге. Ми вважаємо,  що Верховна Рада, якщо немає на сьогодні пакета,  не  має  право  марнувати  час.  У  нас   є   пропозиції,
законопроекти,  які  ми можемо розглядати в першому читанні.  Тому нехай консультуються ті,  хто має консультуватися,  а ми будемо (я звертаюся  до  нині  діючої Президії) планувати роботу з тим,  щоб розглядати законопроекти в першому читанні.  Я розумію,  що ми  не можемо  приймати  у  другому  читанні і в цілому,  бо є відповідна норма підписання Головою Верховної Ради.

     Третє. Я хочу,  щоб Президія  відповіла,  хто  взяв  на  себе відповідальність  (конкретно,  персонально  - блок "Наша Україна",
блок "За Єдину Україну!") щодо завтрашнього  пропонування  пакета.
Хто? Назвіть конкретно. Щоб ми знали і знала вся Україна.

     І, нарешті,  останнє.  Якщо ми не можемо організувати роботу,
то хоч організуйте екскурсії по Києву для  новообраних  депутатів,
екскурсії по Верховній Раді.

     Дякую.

     ГОЛОВУЮЧИЙ. Слово   надається   народному  депутату  Мовчану,
фракція  "Наша  Україна".  Підготуватися   депутату   Дорогунцову,
фракція Комуністичної партії.



     МОВЧАН П.М.,   народний   депутат   України  (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Фракція "Наша Україна",  блок Віктора Ющенка.  Шановна Президіє!  Шановні колеги!  У цей важливий, історичний і священний для  українців день я звертаюся до однієї особистості,  яка мусить звірити своє власне життя із заповітами нашого національного генія
- Тараса Григоровича Шевченка і зробити дуже важливий і історичний для нашого життя жест.  Він мусить ультиматуми, які застосовує вже протягом кількох днів,  а сьогодні теж висунуто ультиматум, зняти.
Я  звертаюся  до  Володимира  Михайловича   Литвина.   Ми   можемо розблокувати  всі  питання,  якщо  ця кандидатура погодиться на ту нейтральну, яка можлива і є у нашій сесійній залі.

     Користуючись нагодою,  я  звертаюся  до  всіх  депутатів   із закликом   провести   дуже   важливу   акцію   пошанування  Тараса Григоровича Шевченка.  О 12 годині від'їжджає автобус до Канева. Я запрошую  всіх  взяти  участь  у  пошануванні нашого національного генія.

     І далі. Національний заповідник Шевченка у жахливому стані. Я просив  би,  щоб  ми  подумали  і,  коли  будемо формувати бюджет,
передбачили усі  необхідні  кошти  на  будівництво  церкви  Тараса Григоровича   Шевченка   і   на   реконструкцію   та  облаштування заповідника Тараса Григоровича Шевченка у Каневі.

     Дякую.

     ГОЛОВУЮЧИЙ. Слово надається  народному  депутату  Дорогунцову від  фракції  Комуністичної  партії України.  Наступний - народний депутат Шевчук.

     ДОРОГУНЦОВ С.І.,  народний депутат  України  (багатомандатний загальнодержавний виборчий округ, КПУ). Фракція Компартії України.
Прошу  передати  слово  Петру  Миколайовичу  Симоненку,  керівнику фракції Компартії України.

     ГОЛОВУЮЧИЙ. Увімкніть мікрофон Петра Миколайовича Симоненка.



     СИМОНЕНКО П.М.,  народний  депутат  України  (багатомандатний загальнодержавний  виборчий  округ,  КПУ).   Фракція   комуністів.
Шановні колеги!  Проблема,  з якою ми зараз стикаємося, є складною і,  до певної міри,  є  результатом  виборчої  кампанії.  Як  вона проходила, ми вже всі знаємо, і оцінки певні дані.

     Про угоду  сьогодні  не  ведеться  мова  під час консультацій керівників фракцій.  Розуміємо,  що які б  аргументи  сьогодні  не висували  чи  яку  б  ширму не робили,  головне питання - це певні домовленості  щодо  керівництва  Верховної  Ради.  Зараз  проблема полягає  в  тому,  які  домовленості  будуть  між фракціями "Єдина Україна" і "Наша  Україна".  Практично  вони  зараз  удвох  ведуть переговори, і якщо вони їх завершать з якимсь результатом, то тоді буде й зрозуміло, що швидко вирішиться питання керівництва.

     Щодо Президії.  Я хотів би просити всетаки: в даному випадку,
якщо  ми знову будемо голосувати,  так скажемо,  нове керівництво,
нашу  нову  тимчасову  робочу  Президію,  нічого  від   цього   не зміниться.

     І останнє.  Я  звертаюся  до  представників  засобів  масової інформації.  Шановні колеги!  Ми з вами тут разом співпрацюємо,  і від  того,  як  сьогодні  громадськість буде розуміти процеси,  що відбуваються  у  Верховній  Раді,  теж  багато  залежить.  У  мене прохання одне до вас,  з яким завжди ми,  комуністи, звертаємося -
об'єктивно висвітлюйте.  Бо  дехто  з  народних  депутатів,  даючи інформацію,  просто  перекручує  факти  чи навмисно запускає ту чи іншу  "качку"  для  того,  щоб  відволікати  увагу  від  серйозних проблем, які сьогодні вирішує Верховна Рада. Вона вирішує наслідки виборів 31 березня.

     Дякую.

     ГОЛОВУЮЧИЙ. Дякую,  Петре   Миколайовичу.   Слово   надається народному  депутату  Шевчуку  від  фракції  "Єдина Україна".  Будь ласка.  Підготуватися  представнику  фракції  Соціал-демократичної партії України (об'єднаної) Віктору Володимировичу Медведчуку.



     ШЕВЧУК С.В.,   народний   депутат   України  (багатомандатний загальнодержавний  виборчий  округ,  виборчий   блок   "За   Єдину Україну!").  Дякую.  Фракція  "Єдина Україна".  Я змушений зробити зауваження головуючому,  в  даному  випадку  представнику  фракції
"Єдина Україна", за самовільне вирішення питання, кому надавати, а кому  не  надавати  слово.  В  результаті  цього  у  нас  не  буде узгодженої   роботи,   до   якої   ми  прагнемо,  тому  що  навіть Шевченківські дні деякі політичні сили намагаються  використати  у своїх суто корпоративних інтересах. Це поперше.

     По-друге, ми є свідками того, як фракція Блоку Юлії Тимошенко знову висуває пропозиції,  які були відкинуті сесією.  Маються  на увазі  пропозиції  про  новий  склад  Президії.  Знову-таки  це не сприятиме  вирішенню  найголовнішого  питання  -  обрання   Голови Верховної  Ради.  Тому  фракція "Єдина Україна" пропонує припинити дебати,  зробити перерву для консультацій.  Робота триває. Рано чи пізно вона буде завершена,  ми хочемо,  щоб це було якнайшвидше. І ми готові очікувати пропозицій від інших  суб'єктів  переговорного процесу.

     Дякую.

     ГОЛОВУЮЧИЙ. Дякую. Слово надається народному депутату України Медведчуку Віктору Володимировичу. І будемо завершувати.

     МЕДВЕДЧУК В.В.,  народний  депутат  України  (багатомандатний загальнодержавний     виборчий     округ,     СДПУ(о)).    Фракція Соціал-демократичної партії України (об'єднаної).  Дякую.  Шановна Президіє!  Шановні народні депутати! Хочу нагадати всім депутатам,
що ми прийняли постанову Верховної Ради про  порядок  денний  щодо вирішення  організаційних  питань.  І  як  слушно  було  зауважено головуючим на початку сьогоднішнього засідання,  що  продовжується розгляд  питання  про обрання керівництва Верховної Ради України -
Голови,  його Першого заступника і заступника.  І всі інші питання без   внесення   змін   до   згаданої   постанови  Верховної  Ради розглядатися не можуть.  Якщо є інші пропозиції  від  депутатських фракцій,  то  вони повинні вносити в установленому порядку проекти постанов,  включати їх до порядку денного, і лише тоді вони можуть розглядатися.

     Більше того,  я  думаю,  шановний  пане  головуючий,  що Адам Іванович  Мартинюк  мав  поінформувати  зал  про  те,  що  о  9.30 відбулося засідання керівників шести фракцій, де було вирішено, що дві найбільші  фракції  -  "Єдина  Україна"  і  "Наша  Україна"  -
продовжують   переговори  щодо  узгодження  пакета  кандидатур  на керівні посади. Решта фракцій, за винятком однієї, яка утрималася,
підтримали  пропозицію надати їм час - одну добу,  до завтрашнього дня до 10 години ранку.

     Тому, я думаю,  не слід виходити за межі цих домовленостей, і прошу вас оголосити перерву до 10 години ранку завтрашнього дня.

     ГОЛОВУЮЧИЙ. Дякую,   Вікторе   Володимировичу,  за  слушну  і конструктивну пропозицію.

     Перед тим  як   надати   слово   для   інформації   керівнику Підготовчої   депутатської   групи,   члену   тимчасової  Президії Мартинюку Адаму Івановичу,  я хочу відповісти на  ваше  запитання,
шановний  народний  депутате  Матвієнко.  У  1998  році ми обирали керівництво Верховної Ради майже два місяці,  і  це  було  не  без вашої в тому участі. Це по-перше.

     По-друге, це була спільна позиція керівників шести політичних фракцій.   Дві   найбільші   фракції   зараз   прагнуть    досягти домовленості,  яка  задовольнила  б усіх і була внесена пропозиція щодо обрання керівництва Верховної Ради.  Тому ваше зауваження  не приймається,  до  того  ж  це  проблема не тимчасової Президії,  а домовленості і консультацій між керівниками фракцій.

     Надійшло прохання  від  керівника  фракції   "Наша   Україна"
Віктора Андрійовича Ющенка надати йому слово.  Будь ласка, Вікторе Андрійовичу.

     ЮЩЕНКО В.А.,  народний   депутат   України   (багатомандатний загальнодержавний  виборчий  округ,  "Блок  Віктора  Ющенка  "Наша Україна").  Шановна Президіє! Шановні народні депутати! Я хотів би дати  пояснення,  як  бачиться  ситуація  із  позиції  блоку "Наша Україна" щодо виборів керівників Верховної Ради.

     Закінчились вибори. Є політичні результати цих виборів. Шість днів  тому три політичні сили стали претендувати на посаду спікера Верховної Ради:  Комуністична партія,  ну,  я хотів "Нашу Україну"
назвати третьою, але кажу - "Наша Україна" і "Єдина Україна". Наші політичні міркування щодо цього приблизно такі.

     Чому претендують комуністи - сила,  яка отримала 19 відсотків виборчих симпатій, на ключове місце у парламенті? Нам здається, що це є ігноруванням політичних результатів виборів.

     Чому претендує на посаду  спікера  Верховної  Ради  політична сила,    яка   сьогодні   має   свого   представника   на   посаді Прем'єрміністра України і сформований уряд?  За підсумками виборів ця  сила  набрала  12 відсотків виборчих симпатій.  На нашу думку,
такі намагання не є коректними і не  є  адекватними  до  наслідків політичних виборів.

     Тому шість  днів тому блок "Наша Україна" виходив із позиції,
що  у  нас  є  політичні  підстави  і  моральне   право   висувати кандидатуру від нашого блоку на цю високу посаду.

     Минули чотири   парламентські   дні,   ситуація  розвивається тупиковим шляхом.  Вибачте,  але хтось має піти на  компроміс.  Ми першими заявили, що готові відмовитися від претендування на посаду спікера парламенту  України  за  умови,  шановні,  що  ми  спільно підпишемо  формальний документ.  Вибори Голови Верховної Ради - це не арифметична дія.  Це має  бути  розглянуто  у  комплексі.  Наша фракція підготувала проект угоди, яка має регламентувати системні,
спільні дії,  і ми сказали: ми готові відступити від своїх амбіцій за  умови,  що  політичні  сторони  приймуть політичне рішення про підписання цієї угоди.

     Ця угода,  шановні  друзі,  -  це  компроміс  для  всіх.   Ми звертаємося до всіх сторін політичного процесу.  Ця угода сьогодні вже працює.  І в її межах,  шановні друзі,  якщо ми хочемо  знайти рішення, давайте шукати компроміс. Сідаємо за стіл

     переговорів і ведемо активний політичний діалог.  Ми до цього запрошуємо.

     Дякую (Оплески).

     ГОЛОВУЮЧИЙ. Дякую, Вікторе Андрійовичу.

     Слово для  інформації  надається  члену  тимчасової  Президії Мартинюку Адаму Івановичу.

     МАРТИНЮК А.І.,   член   тимчасової   Президії   першої  сесії Верховної  Ради  України  четвертого  скликання   (багатомандатний загальнодержавний виборчий округ, КПУ). Шановні колеги! В принципі інформацію про  те,  що  відбувається  на  переговорах  керівників фракцій,  ви  вже  почули,  бо  представники фракцій,  виступаючи,
поінформували про це.  І  вчора,  і  сьогодні,  навіть  уночі,  як відомо,  тривали переговори. Наскільки вони були плідними, мабуть,
можна судити з того,  що сьогодні під час нашої чергової  зустрічі вшістьох  (а  ми  домовилися  сьогодні  перед  початком пленарного засідання зібратися,  аби з'ясувати, з якими пропозиціями виходити до   сесійного   залу),   представники   двох  найбільших  фракцій звернулися до своїх колег,  керівників інших  фракцій,  надати  їм можливість ще сьогодні плідно поспілкуватися,  тому що намітилися,
як можна було зрозуміти з інформації, певні позитивні зрушення.

     Переважна більшість,  за винятком,  як уже говорилося, однієї фракції,  яка  утрималася  (бо  пропонувалося  і оголосити перерву сьогодні   до   16   години,   це   була   пропозиція   Олександра Олександровича Мороза), в кінцевому підсумку зійшлася ось на чому.
Оскільки є прагнення представників двох найбільших  фракцій  дійти згоди,  то представники інших фракцій погодилися, аби вийти до вас із пропозицією оголосити перерву  у  сьогоднішньому  засіданні  до завтра до 10 години ранку.  Такою була воля керівників фракцій.  І домовилися,  що сьогодні триватимуть переговори з тим,  щоб завтра вийти на якийсь результат.

     ГОЛОВУЮЧИЙ. Дякую,  Адаме  Івановичу.  Слова просить керівник фракції "Єдина Україна" Литвин Володимир Михайлович.

     ЛИТВИН В.М.,  народний   депутат   України   (багатомандатний загальнодержавний   виборчий   округ,   виборчий  блок  "За  Єдину Україну!").  Шановна Президіє!  Шановні народні депутати! Спочатку одне зауваження від фракції "Єдина Україна".

     Ми розуміємо,  що  є  вибори  і є результати.  Вибори бувають такими,  яким є Закон України про  вибори  народних  депутатів.  А відтак усі народні депутати рівні,  і,  я думаю, немає підстав для того, щоб поділити їх на першосортних і другорядних.

     Тепер по суті справи.  Фракція "Єдина  Україна"  виступала  і виступає за співпрацю і за необхідні,  розумні компроміси.  Але за однієї умови,  шановні  народні  депутати,  що  коли  домовленості досягаються, через годину вони не змінюються або не вносяться інші застереження,  які нівелюють досягнутий результат. Тому що це шлях у нікуди.

     Другий момент.  Фракція  "Єдина  Україна"  запропонувала свій пакет,  за  нього  проголосували.  І  з  лідерами   фракцій   було домовлено, що кожна фракція виставлятиме свій пакет. Ми пропонуємо для того,  щоб  не  блокувати  роботи,  щоб  ті  фракції,  які  не пропонували свого пакета,  внесли цей пакет,  ми б проголосували і йшли далі.

     Я хотів би ще раз  підкреслити,  що  з  боку  фракції  "Єдина Україна"   блокування   роботи  парламенту  немає.  Ми  готові  до співпраці,  до розгляду будь-яких кандидатур. Але за однієї умови,
шановні  народні  депутати,  щоб  сьогодні не намагалися нав'язати волю фракції.  Є позиція фракції.  Якщо вона визначить іншу лінію,
тоді  ми  про  це  повідомимо,  і  будемо проводити ту лінію,  яку відстоює фракція.  Методами тиску,  шантажу і  згадування  якихось прізвищ,  я  думаю,  ви  нічого  не  доб'єтесь.  Це  наша жорстка,
принципова позиція, яка буде витримуватися завжди (Оплески).

     ГОЛОВУЮЧИЙ. Дякую, Володимире Михайловичу.

     Я надаю слово для репліки Матвієнку.

     МАТВІЄНКО А.С.  Фракція  Блоку  Юлії  Тимошенко,   Українська республіканська партія "Собор".  Пане Коновалюк! Я хочу звернутися до вас повторно з пропозицією,  з якою звертався і першого разу. Я з повагою ставлюся до вас і до Президії і звернувся з проханням не коментувати виступів депутатів.  Замість висновку  ви  продовжуєте коментувати,  що  означає,  що  ви  не  знаєте своїх повноважень і функцій і не можете вести засідання.

     Стосовно спікеріади.  Я справді мав відношення до  спікеріади 1998  року саме таке,  як і ви,  і хто був головним режисером цієї спікеріади,  ви знаєте,  - Леонід Данилович Кучма.  Але  я  зробив висновки і сьогодні знаю, що ця людина не здатна і не має права на цю посаду,  а тим більше впливати на Верховну Раду,  а ви  й  далі продовжуєте служити цій людині,  тим часом зриваєте всі інтереси і ставите їх на службу Кучмі.

     Дякую.

     ГОЛОВУЮЧИЙ. Шановний  Анатолію  Сергійовичу,  я  міг  би   не надавати вам слова для репліки, тому що для цього не було підстав.
Але ви висловили свою думку і свою позицію,  і я прошу  не  тільки вас,  а  й  інших  народних  депутатів більш коректно поводитися і оцінювати діяльність тимчасової Президії,  тому що вона обрана  за рішенням  Верховної Ради України.  І є рішення керівників фракцій,
які внесли пропозицію  про  проведення  додаткових  переговорів  і консультацій   для   того,   щоб  вирішити  питання  щодо  обрання керівництва Верховної Ради.

     Останнє слово надається Олександру Олександровичу  Морозу,  і будемо  (Пожвавлення в залі). Заключне слово.

     МОРОЗ О.О. Шановні колеги депутати! Я все-таки сподіваюся, що це  не  останнє  слово  на  трибуні  Верховної  Ради,  і  не  хочу користуватися правом,  яке раніше формулювалося приблизно так:  "в заключение  выступил  такой-то".  Треба,  щоб  ми  спілкувалися  у Верховній Раді 

     ГОЛОС ІЗ ЗАЛУ. Чому 1 хвилина?

     МОРОЗ О.О. Я просив 3 хвилини.

     ГОЛОВУЮЧИЙ. Три хвилини, будь ласка.

     МОРОЗ О.О. Я просив скористатися правом виступу, щоб пояснити і людям,  чому так  тяжко  відбувається  переговорний  процес.  От виступив  Володимир Михайлович,  він правильно говорив про те,  що готується договір між депутатами,  на основі того  варіанта,  який розробила   "Єдина  Україна".  А  Віктор  Андрійович  говорив  про документ від "Нашої України". А вони ж взаємно протилежні.

     Я хотів  би  цим  часом  скористатися  також  для  того,  щоб звернутися,  найперше, до представників "Нашої України". Звичайно,
від вас залежатиме,  як вирішиться  доля  майбутнього  керівництва парламенту та,  власне,  й розвиток демократії в Україні.  Якщо ви пристанете  на  умови,  на  ті  політичні  розділи  договору,   що пропонуються  "Єдиною Україною",  а він зводиться до імплементації результатів референдуму,  то нічого не залишиться ні  від  намірів щодо  демократизації  суспільного  життя,  ні  від  розділів,  які стосуються економічної і соціальної політики, бо влада буде такою,
якою вона сьогодні є.  І всі добре розуміють, що сьогодні договору суспільного тут не досягається.  А не можна  компромісно  вирішити питання  тому,  що  в  нас  немає таємного голосування,  що все це підконтрольні речі,  і всі  добре  розуміють,  що  стійка  позиція фракції    "Єдина   Україна"   пояснюється   не   стільки   їхніми переконаннями,  скільки  тією  залежністю,  в   якій   перебувають сьогодні   депутати.   Залежністю   від   виконавчої   влади,  від прокуратури,  міліції та інших державних інституцій, які покликані використовуватися   для   здійснення  державних  повноважень,  але використовуються  і  в  політичній  боротьбі,   що   є   по   суті узурпуванням влади.

     Так от складність у цьому полягає. І коли ви будете працювати над цим договором  між  двома  фракціями,  то  зважте,  чи  ви  не втратите  всіх  перспектив,  які  ви  відвойовували в таких тяжких баталіях. Будьте в цьому відношенні стриманими. І щоб ніхто ніколи з  вас  не пошкодував і не висловився приблизно так:  "Господи,  і довелося жити в такий продажний і зрадницький час".  Не  можна  до цього допускати.

     Спасибі (Оплески).

     ГОЛОВУЮЧИЙ. Шановні народні депутати,  майже всі представники фракцій  висловилися  з  приводу  пропозиції,  яка  надійшла   від керівників  двох  найбільших  фракцій  -  "Єдина  Україна" і "Наша Україна" - про оголошення в роботі Верховної Ради  перерви  до  10 години завтра.

     Я ставлю  цю  пропозицію  на  голосування.  Хто за те,  щоб у роботі  Верховної  Ради  була  оголошена  перерва  до  10   години завтрашнього дня, прошу проголосувати.

     "За" - 295.

     По фракціях прошу показати.

     Керуючись нормою   статті   3.1.3  Регламенту,  в  пленарному засіданні Верховної Ради  оголошую  перерву  до  10  години  ранку завтрашнього дня.

     Дякую.








</pre>

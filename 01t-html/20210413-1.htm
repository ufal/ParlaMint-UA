Стенограма пленарного засідання
13 квітня 2021

<p align=center>ПОЗАЧЕРГОВЕ ЗАСІДАННЯ</p>
<p align=center>Зал засідань Верховної Ради України</p>
<p align=center>13 квітня 2021 року, 16 година</p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p></p>
<p>16:00:02</p>
<p>ГОЛОВУЮЧИЙ. Ще раз добрий день, шановні колеги! Будь ласка, підготуйтеся до реєстрації, займіть свої місця.</p>
<p>У зв'язку з вимогою 153 народних депутатів України та відповідно до частини восьмої статті 19 Регламенту Верховної Ради України ми сьогодні проводимо позачергове пленарне засідання Верховної Ради України. Перелік питань вищезазначеного позачергового засідання Верховної Ради України вам розданий.</p>
<p>Будь ласка, підготуйтеся до реєстрації. Нагадую, як завжди, реєстрація відбувається шляхом натискання зеленої кнопки, першої зліва, обов'язково із застосуванням сенсорної кнопки.</p>
<p>Готові реєструватися? Прошу реєструватися.</p>
<p></p>
<p>16:01:36</p>
<p>У залі зареєстровано 166 народних депутатів України. Позачергове засідання Верховної Ради України оголошую відкритим.</p>
<p>Шановні колеги, надійшло дві заяви про перерву із заміною на виступ, але це буде спільний виступ. Правильно я розумію?</p>
<p>Сушко Павло Миколайович, будь ласка.</p>
<p></p>
<p>16:02:09</p>
<p>СУШКО П.М.</p>
<p>Прошу членів ТСК підійти до трибуни. Я прошу включити відео на екрани.</p>
<p>Шановні українці, шановні колеги, всіх вітаємо! Котрий рік, починаючи з 2017 року, в Україні відбувається геноцид дітей з інвалідністю. Виїзне засідання Тимчасової слідчої комісії з розслідування порушень прав дитини на Прикарпатті ще раз це підтвердило. Ми, народні депутати, представники майже всіх політичних сил у парламенті, члени ТСК, інформуємо вас про результати візиту.</p>
<p>Івано-Франківська область є лідером в Україні по ліквідації спеціальних та санаторних шкіл, яка відбувається на виконання стратегії деінституалізації. Вдумайтесь, лише протягом двох останніх років на Прикарпатті закрито шість спеціальних та дві санаторних школи, більшість з них знаходяться у віддалених гірських районах. А що ж з дітьми, які там навчалися, то це місцевих чиновників вже не цікавило.</p>
<p>Слідча комісія з'ясувала, що частина дітей була вимушена їхати на навчання ще далі від дому, навіть в інші області, де спеціальні школи, на щастя, ще не закриті. Деякі навчаються вдома індивідуально, що аж ніяк не сприяє спеціалізації дітей з інвалідністю. Не помічають чиновники і те, що в області щороку зростає кількість дітей з особливими освітніми потребами шкільного віку, яка взагалі не охоплена навчанням. Аналогічна ситуація зі школами склалася і на Закарпатті.</p>
<p>На Івано-Франківщині ми зіштовхнулися з кричущим випадком, коли учениці випускного класу спеціальної школи для незрячих комісія не надала дозвіл на цілодобове перебування у закладі. Відстань від дому – понад 70 кілометрів, порушення зору та інші хронічні захворювання – це, на їх думку, не аргумент, всі просто зобов'язані навчатися в школі поряд з домом. А як навчатися незрячій дитині в загальній школі?</p>
<p>Ми ще раз звертаємося до представників Мінсоцполітики та уряду із закликом скасувати 586 Постанову, досить знущатися з дітей з інвалідністю та їх батьків, змушуючи проходити складну і принизливу процедуру для отримання дозволу на зарахування до закладу на цілодобове перебування. Це тільки дітям з інвалідністю потрібно проходити цю складну принизливу процедуру, іншим дітям не потрібно.</p>
<p>Панове реформатори, може, пора залишити в спокої дітей з інвалідністю в спеціальних школах та звернути увагу на загальноосвітні школи-інтернати, де, як показують останні події, відбуваються кричущі порушення прав дітей? Саме в цих закладах – пережитках радянської епохи та дійсно місцях несвободи – живуть та навчаються діти, яких необхідно... потребують деінституалізації. Це діти з малозабезпечених сімей, діти-сироти та діти, позбавлені батьківського піклування.</p>
<p>Як виявила наша ТСК, у 228 закладах навчаються 58 тисяч дітей, з них переважна більшість – 42 тисячі – постійно проживає. Ця цифра і складає половину від загальної кількості дітей в інституціях, в той час, коли в закладах спеціальної освіти знаходяться на цілодобовому перебуванні діти, у яких є сім'ї і яких найлегше деінституалізувати, просто відправити до дому, позбавивши можливості отримувати освіту. Набагато складніше вирішувати проблеми сирітства та бідності дітей загальноосвітніх інтернатів, а по батькам дітей з інвалідністю можна ще раз вдарити в житті.</p>
<p>Я ще раз наголошую, діти в спеціальних школах в переважній більшості не потребують деінституалізації, бо вони там не інституалізовані, а вони там проходять навчання. Досвід інших країн світу свідчить, що інклюзія там розвивається паралельно, а саме, спеціальні школи стають осередками, навколо яких формується інклюзивне середовище, а особи з інвалідністю мають змогу отримати різноманітні соціальні послуги. Але в Івано-Франківській області спеціальні школи закриваються, замість них відкриваються за документами заклад нового типу – центр соціальної підтримки дітей та сімей, а фактично це притулок для дітей у складних життєвих обставинах, який увібрав в себе найгірші практики місць несвободи. Перед цим ви могли бачити цей заклад.</p>
<p>Більше того, одночасно із заснуванням цього закладу облрада з посиланням на цю стратегію деінституалізації прийняла рішення про ліквідацію оцього сучасного центру соціальної підтримки дітей та сімей "Теплий дім" в Долині, бо немає коштів та потрібно економити, а поганий заклад вона залишила.</p>
<p>Доля дітей їх вже не турбувала, там ми виявили кричущій факт розлучення рідних братів, які проживали в "Теплому домі". Так одного з них просто посеред навчального року перевели в інший інтернатний заклад за десятки кілометрів, а з ним ще 6 дітей-сиріт начебто для звільнення місць для інших дітей. Повернути дітей вдалося завдяки роботі ТСК. Я хочу подякувати голові облдержадміністрації, який виконав обіцянку та виніс на розгляд облради проект рішення про скасування рішення про ліквідацію "Теплого дому". Це рішення підтримано постійною комісією, і тепер слово за депутатами облради.</p>
<p>Необхідно відмітити, що реформування закладів відбувається в умовах турбулентності, в яких внаслідок проведення децентралізації опинилися територіальні громади. Деякі з них навіть не створили служби у справах дітей, а ті, що створили, не встигли набрати штат.</p>
<p>Мінсоцполітики самоусунулося від координації їх роботи, не спромігшись навіть розробити типове положення про службу у справах дітей тергромад та не розділивши рівні повноважень між ними та РДА в новоутворених районах.</p>
<p>Ми закликаємо чиновників Мінсоцполітики та інші регіони уважно ознайомитися з висновками ТСК та наслідками візиту на Прикарпаття, та не допускати їх помилок. Пам'ятайте про те, що за кожним вашим рішенням стоїть доля конкретної дитини, а діти з інвалідністю, діти-сироти та позбавлені батьківського піклування – це не те, на чому можна економити обласний бюджет. Нам вдалося виявити ці кричущі факти лише за 2 місяці діяльності нашої ТСК, і це лише початок. Можемо хіба здогадуватися, що відбувається по країні в цілому. Ми продовжуємо працювати далі.</p>
<p>Шановні колеги депутати, я закликаю вас не залишатися осторонь проблем дітей з особливими освітніми потребами…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до розгляду питань порядку денного. Будь ласка, запросіть народних депутатів, підготуйтесь до роботи.</p>
<p>Вам запропонований до розгляду проект Постанови про вжиття невідкладних заходів, спрямованих на забезпечення належної профілактики, діагностики та лікування хворих дітей на цукровий діабет (реєстраційний номер 4042). Пропонується розглянути це питання за скороченою процедурою.</p>
<p>Готові голосувати? Готові? Прошу підтримати та проголосувати.</p>
<p></p>
<p>16:09:30</p>
<p>За-253</p>
<p>Рішення прийнято.</p>
<p>Без обговорення? Ставлю… <i>(Шум у залі) </i> З обговоренням? Три фракції… Ні.</p>
<p>Шановні колеги, до слова запрошується народний депутат України Поляков Антон Едуардович.</p>
<p></p>
<p>16:10:03</p>
<p>ПОЛЯКОВ А.Е.</p>
<p>Антон Поляков, Чернігівщина, депутатська група "За майбутнє".</p>
<p>По-перше, я дякую всім депутатам, присутнім у залі, фракції "Батьківщина", "Євросолідарність", фракції ОПЗЖ та депутатській групі "Довіра", також тим небагатьом депутатам зі "Слуга народу" та з "Голосу", які поставили свої підписи за проведення цього позачергового засідання.</p>
<p>Коротко про цей законопроект. Він стосується дітей, які хворі на діабет. Їх налічують зараз біля 10 тисяч на всю країну. І якщо правильно не діагностувати та не лікувати цих діточок, то, як наслідок, ми можемо отримувати у нас нефункціональних інвалідів, яких держава все життя буде утримувати за свій кошт. Держава та платники податків.</p>
<p>Але ми можемо вчасно лікувати, забезпечувати їх і отримувати повноцінних громадян України, які будуть працювати, сплачувати податки, будуть створювати сім'ї і будуть вдячні нашій державі за те, що вона піклується, за те, що держава піклується за них.</p>
<p>Зараз цих дітей лікують застарілою системою з тест-смужками. І то цих тест-смужок видають дві замість потрібних 10 або 15 на добу. Щоб ви розуміли, це 10-15 надколів шкіри, порізів шкіри для кожної дитини, це 300 порізів шкіри у місяць. А якщо додати ін'єкції інсуліну, то це 500 порізів шкіри. Це просто ніхто з вас навіть і уявити не може, що це робиться з дітьми.</p>
<p>Є більш сучасні методи: помпи, програми тощо. І це не коштує мільярди гривень, це буде коштувати на цих 10 тисяч дітей 50-70 мільйонів на рік.</p>
<p>Ці всі свої пропозиції ми виклали у цій постанові і прошу всіх депутатів небайдужих. 10 тисяч родин і батьків будуть вдячні кожному з вас, хто проголосує за цей простий і зрозумілий для всіх…</p>
<p></p>
<p>ГОЛОВУЮЧИЙ. До слова запрошується голова Комітету з питань здоров'я нації, медичної допомоги та медичного страхування Радуцький Михайло Борисович.</p>
<p></p>
<p>16:12:26</p>
<p>РАДУЦЬКИЙ М.Б.</p>
<p>Шановний Голова, шановні колеги, Комітет з питань здоров'я нації, медичної допомоги та медичного страхування на своєму засіданні 4 листопада розглянув проект Постанови про вжиття невідкладних заходів, спрямованих на забезпечення належної профілактики, діагностики та лікування хворих дітей на цукровий діабет.</p>
<p>За результатами розгляду проекту постанови комітет визначає, що порушене авторами законодавчої ініціативи питання є актуальним.</p>
<p>Підтримуючи в цілому необхідність прийняття проекту постанови, хочу звернути вашу увагу на необхідність зміни редакції підпункту 6 пункту 1 проекту постанови, яким пропонується фінансувати визначені постановою заходи за рахунок медичної субвенції на відповідний бюджетний період.</p>
<p>Фактично медична субвенція скасована з 1 квітня 2020 року у зв'язку з припиненням дії статті 103-4 Бюджетного кодексу України. Нині регіони отримують субвенцію відповідно до Постанови уряду № 250, за рахунок коштів якої, серед іншого, хворі на цукровий діабет забезпечуються інсуліном. Планується, що ці заходи будуть фінансуватися у такий спосіб до 1 липня 2021 року. А надалі за рахунок коштів, передбачених НСЗУ на реімбурсацію таких ліків. З огляду на зазначене, цей пункт треба викласти в іншій редакції, оскільки важливий не сам механізм, а саме повноцінне фінансування забезпечення.</p>
<p>Тому до проекту постанови необхідно внести зміни, які дозволять практично реалізувати її положення. Комітет пропонує підпункту 6 пункту 1 проекту постанови викласти у такій редакції: "Фінансове забезпечення заходів, спрямованих на профілактику, діагностику та лікування дітей, хворих на цукровий діабет, у повному обсязі, відповідно до потреби".</p>
<p>Прошу підтримати пропозицію комітету та прийняти проект постанови Верховної Ради України за основу. Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, запишіться: два – за, два – проти, по фракціях.</p>
<p>Лабазюк Сергій Петрович.</p>
<p></p>
<p>16:14:44</p>
<p>ЛАБАЗЮК С.П.</p>
<p>Полякову прошу передати.</p>
<p></p>
<p>16:14:53</p>
<p>ПОЛЯКОВ А.Е.</p>
<p>Шановні колеги, ще раз дуже дякую всім колегам з медичного комітету, які підтримали цей законопроект. І прошу підтримати його у залі, адже дійсно всі ті заходи, про які казав, та ще щодо створення забезпечення належного функціонування системи профілактики, щодо включення скринінгу, забезпечення закладів охорони здоров'я, забезпечення впровадження тощо, – все, про що в ньому йдеться, все необхідно зробити.</p>
<p>Я хочу сказати, що були під час комітету деякі заклики щодо фінансування. Ми в цій залі приймали дуже багато законопроектів без фінансового обґрунтування. Мільярди гривень виділялися не на такі потреби, не на дітей, і тим паче не на дітей, хворих на діабет. Я прошу всіх проголосувати за цей законопроект, щоб ми дійсно вирішили це питання.</p>
<p>І батьки, які звертаються до кожного народного депутата, в тому числі особливо і до мажоритарників, які приїжджають на свої округи. Є цілі спілки батьків, в яких дітки хворі на діабет, вони будуть вдячні кожному депутату, який сьогодні проголосує за цю ініціативу.</p>
<p>Дякую всім, дякую за увагу.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>СТЕФАНЧУК Р.О.</p>
<p></p>
<p>16:16:09</p>
<p>ГОЛОВУЮЧИЙ. Народний депутат Кубів Степан Іванович, фракція "Європейська солідарність".</p>
<p></p>
<p>16:16:11</p>
<p>КУБІВ С.І.</p>
<p>Доброго дня! Пане головуючий, прошу слово передати Яні Зінкевич.</p>
<p>Дякую.</p>
<p></p>
<p>ГОЛОВУЮЧИЙ. Яна Зінкевич, будь ласка.</p>
<p></p>
<p>16:16:18</p>
<p>ЗІНКЕВИЧ Я.В.</p>
<p>Дякую. Ми будемо підтримувати даний законопроект і закликаємо всіх це зробити. Він надзвичайно важливий і дозволить потурбуватися про профілактику діток на те, щоб вони не хворіли цукровим діабетом, на вчасне виявлення. Тобто кожного року при профілактичному обстеженні також будуть додатково проведені дослідження на виявлення цукрового діабету у діток.</p>
<p>Також звісно ж буде змінення і осучаснення протоколів лікування цукрового діабету у дітей. Також ми повинні розуміти, що окрім цього<a name=_GoBack></a> всього потрібно вчасно і в повній мірі забезпечувати діток і їхні родини як і апаратами для вимірювання цукру, так і спеціалізованими діагностичними смужками.</p>
<p>Тому закон важливий. Прошу підтримати. Дякую.</p>
<p></p>
<p>ГОЛОВУЮЧИЙ. Дякую.</p>
<p>Слово надається народному депутату Загородньому Юрію Івановичу, фракція політичної партії "Опозиційна платформа – За життя".</p>
<p></p>
<p>16:17:19</p>
<p>ЗАГОРОДНІЙ Ю.І.</p>
<p>Дякую, Руслане Олексійовичу.</p>
<p>Я прошу передати слово народному депутату України Шуфричу Нестору Івановичу.</p>
<p></p>
<p>ГОЛОВУЮЧИЙ. Нестор Іванович Шуфрич, будь ласка.</p>
<p></p>
<p>16:17:30</p>
<p>ШУФРИЧ Н.І.</p>
<p>Дякую, шановний головуючий.</p>
<p>Шановні колеги, безумовно, ми сьогодні підтримуємо цей законопроект, тут навіть нема що сперечатись, і сподіваюсь, що буде набагато більше, ніж 300 голосів. Але, шановні колеги, хочу звернути увагу з наступного питання, яке мене, чесно кажучи, як депутата з великим стажем трошки збентежило і дуже сильно обурило.</p>
<p>В четвер міністр охорони здоров'я пан Степанов заявив, що йому не вистачає 6,5 мільярда гривень на закупівлю вакцин. Невже ми вже придбали 30 мільйонів вакцин і треба ще додаткові 10-20 мільйонів, не вистачає грошей? Станом на сьогодні, якщо я не помиляюсь, біля 1 мільйону вакцин, разом і з Covishield і Sinovac, добралися до України. І безкоштовні по системі COVAX Pfizer майже з лютого їдуть, їдуть, можливо, на цьому тижні кудись і приїдуть. Ну, як так можна планувати бюджет Міністерства охорони здоров'я в період COVID, увага, коли вже після першого кварталу нема грошей на вакцини?</p>
<p>Що зараз вони роблять? Вони зараз хочуть передивитися і перерозподілити бюджет Міністерства охорони здоров'я в межах бюджету за погодженням з бюджетним комітетом. Ну що, слабо нам 6,5 миллиардов гривен найти, якщо не вистачило цих грошей під час голосування за бюджет?</p>
<p>Сьогодні бюджет Укравтодору разом із гарантіями на 1,5 мільярда гривень приблизно більше, ніж бюджет Міністерства охорони здоров'я і всієї системи охорони здоров'я. Є законопроект 5354, три доби він був відкритий для підписання. Давайте знімати з Укравтодору 6,5 мільярда гривень терміново і віддамо їх на закупівлю вакцини. А ті, хто голосував за цей бюджет, мають знати, що це їх відповідальність, що зараз немає грошей на закупівлю вакцин.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, народний депутат Пузійчук Андрій Вікторович, фракція політичної партії "Європейська...", "Батьківщина", перепрошую.</p>
<p></p>
<p>16:19:43</p>
<p>ПУЗІЙЧУК А.В.</p>
<p>Прошу передати слово колезі по фракції Кабаченку Володимиру.</p>
<p></p>
<p>ГОЛОВУЮЧИЙ. Володимир Кабаченко, будь ласка.</p>
<p></p>
<p>16:19:52</p>
<p>КАБАЧЕНКО В.В.</p>
<p>Володимир Кабаченко, фракція "Батьківщина". Колеги, чесно кажучи, ми цю постанову мали приймати автоматично. Мені важко уявити, що саме ми можемо обговорювати зараз, враховуючи той нагальний характер, який носить в собі ця постанова. Лише одна цифра, у нас дуже багато сьогодні ще справ попереду, лише одна цифра, яка переконає абсолютно всіх, а я вже впевнений, що ви і так вже переконані, задля того, щоб ми все ж таки віддали абсолютну більшість голосів за цю постанову.</p>
<p>Діабет входить в топ-10 причин смерті в усьому світі, і цей показник останніми роками збільшився на 70 відсотків. І, знаючи всю цю статистику, знаючи всі ті цифри, на сьогодні в Україні відсутні стандарти лікування хворих на цукровий діабет дітей і дорослих. Так от, ця постанова вона відповідає на дуже просте питання: а яким чином завчасно виявити, попередити цукровий діабет серед дітей і серед дорослих. Давайте зробимо те, що маємо зробити, давайте підтримаємо цю постанову абсолютною більшістю голосів.</p>
<p>Дуже вам дякую.</p>
<p></p>
<p>ГОЛОВУЮЧИЙ. Дякую.</p>
<p>Слово надається народній депутатці Стефанишиній, фракція "Голос".</p>
<p></p>
<p>16:21:06</p>
<p>СТЕФАНИШИНА О.А.</p>
<p>Шановні колеги, це прекрасна постанова про допомогу дітям з діабетом, але вона так і залишиться на папері, коли на неї не буде грошей. І сьогодні ці гроші (увага!) забирають у дітей з діабетом, у дітей з онкологією на закупівлю вакцин Pfizer. У мене є документ – це постанова уряду, яку вони прямо завтра, напевно, і проголосують, а потім ще відправлять на бюджетний комітет, де 6,5 мільярдів гривень забирають у хворих, які лікуються сьогодні в Програмі медичних гарантій. Це єдина програма, яка недофінансована на 50 відсотків. І сьогодні у цих дітей в тому числі наш уряд, а особливо міністр охорони здоров'я Степанов, який все це придумав, забирає суму в 6,5 мільярда гривень на закупівлю вакцин. Тут колеги пропонували гроші знайти в бюджеті. Так, будь ласка, давайте постараємось і знайдемо гроші на вакцини не у дітей в кишенях, яким купують тест-смужки і ліки за державні кошти, а з доріг, з Офісу Президента, з Міністерства внутрішніх справ та з інших…</p>
<p></p>
<p align=center>Веде засідання Голова Верховної Ради України РАЗУМКОВ Д.О.</p>
<p></p>
<p>16:22:24</p>
<p>ГОЛОВУЮЧИЙ. Дякую.</p>
<p>Всі бажаючі виступили? Білозір Лариса Миколаївна. Після цього переходимо до голосування.</p>
<p></p>
<p>16:22:31</p>
<p>БІЛОЗІР Л.М.</p>
<p>Шановні колеги, Лариса Білозір, депутатська група "Довіра". Попередній доповідачці не слід забувати, що ДП "Державні закупівлі" минулого року завалило закупівлі для онкології, для малих дітей, розумієте, на сотні мільйонів гривень. Це теж треба врахувати. І ті кошти просто не були освоєні.</p>
<p>Хочу що добавити. Що ці дітки 9 тисяч 500 на всю Україну до 17 років, вони… 95 відсотків з них, якщо вони захворіють, вони потребують цю терапію довічно. І справа в тому, що на сьогоднішній день ОТГ… територіальні громади, не мають більшість з них ні програм, ні можливості фінансувати ті ж самі стрічки, Лібре, помпи. Я вже не говорю про помпи, які дуже дороговартісні.</p>
<p>Тому однозначно потрібно підтримати цю постанову для того, щоб можна було з державних коштів цільово розробити програми і фінансувати протоколи надання, стандарти і засоби, і вироби для лікування.</p>
<p></p>
<p>ГОЛОВУЮЧИЙ. Шановні колеги, переходимо до голосування. Будь ласка, запросіть народних депутатів до залу. Шановні колеги, будь ласка, підготуйтесь до голосування.</p>
<p>Готові голосувати? Ставлю на голосування пропозицію про прийняття за основу та в цілому проекту Постанови про вжиття невідкладних заходів спрямованих на забезпечення належної профілактики, діагностики та лікування хворих дітей на цукровий діабет.</p>
<p>Готові голосувати? Прошу підтримати та проголосувати.</p>
<p></p>
<p>16:25:11</p>
<p>За-326</p>
<p>Рішення прийнято. Постанова прийнята в цілому.</p>
<p>Дякую, шановні колеги.</p>
<p>Наступне питання порядку денного. Це проект Постанови про вжиття невідкладних заходів спрямованих на повернення пільгового тарифу на електроенергію для населення за перші 100 кіловат-годин (реєстраційний номер 4590).</p>
<p>Нам необхідно прийняти рішення про включення цього питання до порядку денного сесії. Прошу підтримати та проголосувати.</p>
<p></p>
<p>16:26:06</p>
<p>За-299</p>
<p>Рішення прийнято.</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>16:26:31</p>
<p>За-272</p>
<p>Рішення прийнято.</p>
<p>До слова запрошується народний депутат України Поляков Антон Едуардович.</p>
<p></p>
<p>16:26:50</p>
<p>ПОЛЯКОВ А.Е.</p>
<p>Антон Поляков, Чернігівщина, депутатська група "За майбутнє". Шановні колеги, я хочу нагадати вам, як все починалося. Кабмін, весь уряд, який ми проголосували, приймав тут присягу, присягу працювати на народ України, а не на інтереси окремо взятих олігархів.</p>
<p>І що після цього було? Вони своїм наказом відміняють наказ попередників, попередній негідний уряд, який встановлював цей пільговий тариф на перші 100 кіловат для населення. Ви не уявляєте, але мажоритарники, звісно, уявляють, скільки людей на Чернігівщині до мене зверталися, в інших регіонах, куди ми їздили, щодо цього пільгового тарифу. У нас за межею бідності пів населення України, а за чертою виживання ще більша частина з цієї половини. І ці люди рахують кожну копійчину. Навіть коли на свята вони намагаються купити якийсь один фрукт, мандарин чи банани, та бабуся, і вона не знає, звідки взяти ще ті 70 гривень, щоб доповнити цю платіжку та сплатити за неї.</p>
<p>І цією постановою ми не декларативно, як в цій постанові, яку ми прийняли тоді пана Арахамії, а дійсно просимо уряд повернути ці пільгові 100 перші кіловат за пільговою ціною 90 копійок. Я прошу всіх, я знаю, що була дана команда "слугам народу" не голосувати за цю постанову, але я прошу всіх вас дійсно згадати, на кого ви працюєте – дійсно, на народ України, а не на Кабмін або Офіс Президента – та підтримати цю просту та зрозумілу постанову, яка несе не декларативний характер, а дійсно діючий.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова Комітету з питань енергетики та житлово-комунального господарства Герус Андрій Михайлович.</p>
<p></p>
<p>16:28:58</p>
<p>ГЕРУС А.М.</p>
<p>Доброго дня, шановні народні депутати! Доброго дня, головуючий! Комітет Верховної Ради з питань енергетики та житлово-комунальних послуг на своєму засіданні 13 квітня розглянув проект Постанови Верховної Ради про вжиття невідкладних заходів, спрямованих на повернення пільгового тарифу на електроенергію для населення за перші 100 кіловат-годин (реєстраційний номер 4590).</p>
<p>Під час обговорення даного проекту постанови комітет дійшов висновку, що зміст запропонованих нею положень був втілений у тексті прийнятої 28 січня 2021 року Постанови Верховної Ради України "Про заходи, спрямовані на соціальний захист населення, у зв'язку з підвищенням цін (тарифів) на житлово-комунальні послуги", якою передбачено в тому числі встановлення окремих тарифів на електричну енергію, що відпускається населенню за обсяг, спожитий до 100 кіловат-годин на місяць, і обсяг, спожитий до 3 тисяч кіловат-годин для будинків, що обладнані електроопаленням.</p>
<p>За результатами розгляду на засіданні комітету проект Постанови Верховної Ради України про вжиття невідкладних заходів, спрямованих на повернення пільгового тарифу на електроенергію для населення за перші 100 кіловат-годин (№ 4590), не був підтриманий членами Комітету з питань енергетики та житлово-комунальних послуг. У зв'язку з чим пропонується даний проект постанови відхилити.</p>
<p>Я ще раз наголошую, що 28 січня ми парламентом вже голосували відповідний проект постанови, де авторами були народні депутати з різних фракцій та різних депутатських груп. І ті постанови, які є сьогодні, вони часто вже дублюють прийняту постанову. Тому, на мою думку, нам немає сенсу приймати те, що нами в парламенті вже було схвалено 28 січня.</p>
<p>Спасибі.</p>
<p></p>
<p>ГОЛОВУЮЧИЙ. Дякую.</p>
<p>Запишіться, будь ласка: два – за, два – проти, на виступи від депутатських фракцій та груп.</p>
<p>Бакунець Павло Андрійович.</p>
<p></p>
<p>16:31:23</p>
<p>БАКУНЕЦЬ П.А.</p>
<p>Павло Бакунець, Львівщина, депутатська група "Довіра". Колеги, нікому не секрет, що пільговим тарифом на електроенергію, особливо за перших 100 кіловат-годин, користувалися найменш захищені верстви українського суспільства, особливо мешканці військових містечок, яких також багато є і на Львівщині. А хто ж живе в військових містечках? Це, звичайно, що сім'ї і родини наших захисників, це військові пенсіонери, це загалом пенсіонери, і саме вони, проживаючи там, оплачували зазвичай перший цей тариф до 100 кіловат меншим. Однак, так сталося, що з нового року вони змушені платити майже вдвічі більшу ціну за спожиту електроенергію. Це неприпустимо.</p>
<p>Тому сьогодні ми звертаємося до уряду і рекомендуємо невідкладно внести зміни до фіксованих цін на електричну енергію для побутових споживачів і встановити тариф 90 копійок за одну кіловат-годину при споживанні до 100 кіловат. Прийняття такої постанови, шановні колеги, дозволить як зменшити ціни на електроенергію для тих найбільш потребуючих сімей і родин в кожній з областей нашої країни, так і, напевно, зніме цю напругу, яка є в суспільстві через надто високі тарифи.</p>
<p>Тому ми закликаємо вас сьогодні підтримати дану постанову і рекомендувати уряду негайно внести зміни і зменшити тарифи на електроенергію для нашого населення. І дякуємо колегам і колегам з Львівщини, таким як Тарас Батенко, за те, що вони подають такі добрі постанови. Закликаю всіх голосувати "за".</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Геращенко Ірина Володимирівна.</p>
<p></p>
<p>16:33:32</p>
<p>ГЕРАЩЕНКО І.В.</p>
<p>Дорогі українці, два роки тому Зеленський пообіцяв закінчення епохи бідності. Цього разу не збрехав, тому що розпочалася епоха зубожіння. Зеленський пообіцяв пенсіонерам, що в них буде безкоштовна електроенергія, безкоштовний газ. А вийшло все з точністю до навпаки: вдвічі зросли платіжки. Тому дуже люблять "слуги" на всіх ефірах розповідати, яка ж країна їм залишилася у спадок. А залишилася країна, де був пільговий тариф, як правильно зазначили колеги, 90 копійок до 100 кіловат на годину, і в першу чергу на цьому вигравали пенсіонери і найбільш незахищені верстви населення. І так само у нас було закладено принаймні у 2018-2019 роках достатня кількість фінансів на субсидії найнезахищенішим верствам населення.</p>
<p>Ця команда в першу чергу збільшила вдвічі тарифи на електроенергію, а вдруге вдвічі зменшила субсидії. І, власне, ми як конструктивна опозиція, яка намагається неукам протягти руку допомоги, як треба все-таки керувати країною, ще в січні запропонували план, ініціатор – Петро Порошенко, законопроект 4617. Але його не ставлять в порядок денний, яким ми вимагали від уряду повернутися до пільгових тарифів, запровадити заборону на імпорт російської електроенергії, які повернули "слуги", в тому числі виступаючі тут голови комітетів, країни-агресора.</p>
<p>Ми вимагали від уряду практичних заходів для того, щоб об'єднати електромережі ЄС і України. Так само зробити все, щоб частка атомної електроенергії не була менше 55 відсотків загального обсягу, і дати аудиторській службі України доручення провести аудит. А як же так, що вчорашні прибуткові компанії, в тому числі "Обленерго", "Центренерго" і сьогодні є збитковими, але сьогодні вони працюють на олігархів, на слуг, а не на народ.</p>
<p>Ми за цю постанову, але ми вимагаємо від уряду, так само, 7 мільярдів гривень ще повернути на субсидії для того, щоб…</p>
<p></p>
<p>ГОЛОВУЮЧИЙ. Колтунович Олександр Сергійович.</p>
<p></p>
<p>16:35:53</p>
<p>КОЛТУНОВИЧ О.С.</p>
<p>Дякую. Вельмишановний пане Голово, фракція політичної партії "Опозиційна платформа – За життя" підтримує даний проект постанови. Але давайте будемо відверті, голова комітету правильно сказав, вже ми голосували постанову, щоб доручити і звернутися до Кабміну щодо повернення пільгового тарифу. Повернули? Звичайно, ні. Чому? Тому що Прем'єр-міністр представляє фінансово-промислову групу, яка на сьогоднішній день зацікавлена в тому, щоб не було цього пільгового тарифу для того, щоб отримувати зовсім інші прибутки, це раз.</p>
<p>Другий важливий момент. А чому ми тільки говоримо про пільговий тариф на електроенергію, давайте згадаємо що ще підняли. А підняли ціну газу, 6,99 Кабмін розказує, а по факту маємо 9 тисяч 138 гривень за тисячу кубічних метрів.</p>
<p>Давайте згадаємо холодне водопостачання, коли по Києву з 21 гривні до 27 Національна комісія з регулювання ринку енергетики і комунальних послуг підняла тариф на холодне водопостачання.</p>
<p>Давайте згадаємо тариф на доставку природного газу, який також спровокував зростання базової ціни на газ.</p>
<p>А давайте також поговоримо про те, що був піднятий тариф на виробництво теплової енергії, а це вплинуло на кінцевий тариф на опалення для населення.</p>
<p>Всі ці комплексно речі призвели до того, про що ми сьогодні уже з вами говорили, що у нас 82,1 мільярда гривень – заборгованість за комунальні послуги – абсолютний антирекорд.</p>
<p>Але останнє і найважливіше, звертаємося ми до Кабміну. Чи прийме він ці пропозиції? Дуже сумніваюся. Більше того, цей Кабмін він не відстоює інтереси громадян України. Це той Кабмін, я вам нагадаю, який після місцевих виборів повернув і скасував норму в десять мінімальних заробітних плат для членів наглядових рад. Це антинародний Кабмін, і він має бути відправлений у відставку.</p>
<p>Дякую за увагу.</p>
<p></p>
<p>ГОЛОВУЮЧИЙ. Бондар Віктор Васильович.</p>
<p></p>
<p>16:38:00</p>
<p>БОНДАР В.В.</p>
<p>Шановний Дмитро Олександровичу, шановні колеги, наша депутатська група "Партія "За майбутнє" недарма ініціювала сьогоднішнє це позачергове засідання. Ми півроку говоримо про те, що ми сьогодні разом з вами, з "слугами народу", сіли грати в карти з шулерами, які сидять в цій трибуні, в цій ложі, це шулери найвищої гільдії, бо так маніпулювати людьми і тарифами вміє тільки цей уряд і попередній.</p>
<p>Вибачте, рік назад обіцяли, що тарифи будуть переглянуті і все населення буде отримувати нові платіжки, які будуть значно дешевші, ніж були до того. Нам розказували про велику атомну енергетику про те, що ціна на газ завищена і так далі. І ми це точно з вами знаємо, що це була правда.</p>
<p>Я неодноразово говорив і виступав з цієї трибуни, з усіх телеканалів, що сьогодні в Україні йде змова. Нам найдорожчу електроенергію намагаються продати як велике благо, "зелену" електроенергію, і в той час гублять нашу атомну електроенергетику, по суті, зливають її в угоду олігархам, в угоду олігархічних груп. Нам сьогодні продають тарифи, які дорожчі, ніж в Європі.</p>
<p>Я пропоную членам уряду вийти і прогулятися по кожному місту, по кожному району і пройтись по під'їздах будинків. Там сьогодні пачками валяються платіжки, які люди навіть не беруть вже в руки. Я ходив останній час по багатьох цих містах і заходив у під'їзди. Береш стопки платіжок, а там заборгованість по 8 тисяч гривень, по 12, по 15. Люди вже не беруть ті платіжки в руки, бо вони не мають чим сплачувати.</p>
<p>Майже 100 мільярдів гривень боргів за комунальні платежі. Про що це говорить? Про безглузду енергетичну політику, про те, що в угоду олігархам сьогодні уряд загрався і продовжує ті самі схеми, які існували останніх 10 років: заробітки на газу, заробітки на посередницьких послугах, електроенергетиці і все інше. Галузь знищують, і нічого не робиться для населення. Підтримайте цю постанову.</p>
<p></p>
<p>ГОЛОВУЮЧИЙ. Всі бажаючі виступили?</p>
<p>Соболєв, Соболєв – з мотивів, після цього переходимо до голосування. Будь ласка, запросіть народних депутатів до зали.</p>
<p></p>
<p>16:40:23</p>
<p>СОБОЛЄВ С.В.</p>
<p>Соболєв, "Батьківщина". Я не звертаюсь до цього залу, до цієї президії, я звертаюсь до громадян. Що від того, що в січні Верховна Рада там 347 голосами ухвалила точно таку постанову? Відкрийте свої платіжки – щось змінилося у вас? Стали ці 100 кіловат пільговими? Ні.</p>
<p>Подивіться, що відбувається з ціною на газ. Подивіться, що відбувається з цінами на тепло, гарячу воду, що відбувається з іншими тарифами. Хоч щось змінилося? Що від постанов колись змінювалося? Хто буде відповідальний за виконання цієї постанови?</p>
<p>Я думаю, що без ухвалення ключових рішень стосовно передачі газу українського виробництва громадянам України і інших ми ніколи не вийдемо із цієї прірви. Ми проголосуємо за цю постанову, але вона абсолютно нічого не змінює.</p>
<p></p>
<p>ГОЛОВУЮЧИЙ. Дякую.</p>
<p>Готові голосувати? Запросіть народних депутатів до залу.</p>
<p>Ставлю на голосування пропозицію про прийняття за основу і в цілому проекту Постанови про вжиття невідкладних заходів, спрямованих на повернення пільгового тарифу на електроенергію для населення за перші 100 кіловат-годин (реєстраційний номер 4590).</p>
<p>Готові голосувати? Прошу голосувати.</p>
<p></p>
<p>16:42:21</p>
<p>За-174</p>
<p>Рішення не прийнято. Постанова відхилена.</p>
<p>Покажіть по фракціях.</p>
<p>Наступне питання порядку денного – це проект Постанови про звернення до Кабінету Міністрів України щодо скасування необґрунтованого збільшення вартості енергоносіїв та введення мораторію терміном на 1 рік на підвищення тарифів на енергоносії (реєстраційний номер 4609).</p>
<p>Нам необхідно прийняти рішення про включення цього питання до порядку денного сесії. Прошу підтримати та проголосувати.</p>
<p></p>
<p>16:43:10</p>
<p>За-268</p>
<p>Рішення прийнято.</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>16:43:31</p>
<p>За-250</p>
<p>Рішення прийнято.</p>
<p>До слова запрошується народний депутат України Тарас Іванович Батенко.</p>
<p></p>
<p>16:43:45</p>
<p>БАТЕНКО Т.І.</p>
<p>Колеги, наша депутатська група "Партія "За майбутнє" як ініціатор скликання позачергового сесійного засідання разом з представниками інших фракцій і груп засмучені цим голосуванням, яке щойно відбулося щодо пільгового тарифу на перші 100 кіловат використання для громадян України. Я думаю, що громадяни України ретельно стежили за цим голосуванням і розберуться по результатах його, хто є хто серед народних обранців у цій сесійній залі.</p>
<p>Давайте забирати, все-таки, політику і думати про людей. Для тих адресую, хто здатен забрати цю політику.</p>
<p>До вашої уваги, колеги, проект Постанови Верховної Ради про звернення до Кабінету Міністрів України щодо скасування необґрунтованого збільшення вартості енергоносіїв та введення мораторію терміном на 1 рік на підвищення тарифів на енергоносії.</p>
<p>Ми змушені повернутися, колеги, до питання відновлення тарифів на енергоносії, які діяли на кінець 2020 року, оскільки вже пройшло 2,5 місяці від моменту, коли сесійна зала, ми з вами підтримали звернення до уряду щодо перегляду сумнівних рішень уряду і всієї державної влади щодо підняття з 1 січня вартості всіх без винятку енергоносіїв. Проте, на жаль, слід визнати, що владою це звернення Верховної Ради фактично залишилося без уваги, воно залишилося на папері.</p>
<p>Ми не вважаємо великим досягненням і кроком назустріч громадянам України запровадження зниження ціни природного газу, після якого ціна газу для населення все рівно виявилася в рази більшою і від ціни його закупівлі влітку минулого року, і тим більше від собівартості видобутку власного українського газу. Наслідком таких рішень влади стало суттєве погіршення соціально-економічного становища громадян України, тим більше в часи локдауну.</p>
<p>Ми не співпереживаємо з нашими громадянами, друзі. Тому давайте сьогодні підтримаємо звернення не тільки нашої депутатської групи "За майбутнє", але й тих 153 народних депутатів, які сьогодні вболівають за громадян України. Підтримайте, і хай люди побачать, хто є хто в цьому сесійному залі.</p>
<p>Дякую.</p>
<p></p>
<p>ГОЛОВУЮЧИЙ. До слова запрошується голова Комітету з питань енергетики та житлово-комунального господарства Герус Андрій Михайлович.</p>
<p></p>
<p>16:46:05</p>
<p>ГЕРУС А.М.</p>
<p>Шановний Голово! Шановні колеги! Щоб не забирати багато часу, відразу перейду до того, яке рішення було прийнято.</p>
<p>Проект Постанови № 4609 не був підтриманий членами комітету, у зв'язку з цим пропонується його відхилити.</p>
<p>Я ще раз хочу зауважити, що 28 січня український парламент проголосував постанову, яка передбачала ряд заходів у сфері тарифоутворення електроенергії та газу.</p>
<p>Більше того, ця постанова не залишилася декларативною. Після цього уряд подав законопроект, де ми 1,4 мільярда гривень направили на компенсацію людям, у яких є електроопалення, дитячим будинкам сімейного типу та багатодітним сім'ям. Окрім того, уряд прийняв рішення щодо пониження ціни на газ, і навіть станом на січень ця ціна також була понижена до 6,99.</p>
<p>Окрім того, тарифи на розподіл для 13 так званих облгазів, де вони були найвищі, також були понижені.</p>
<p>Тому наша постанова, яка була проголосована 28 січня, вона, по-перше, врегульовувала і заявляла нашу позицію по тих питаннях, які сьогодні піднімаються, а по-друге, вона мала свій практичний ефект. Тому я прошу, щоб ми не дублювали просто кількісно ті постанови, які ми вже голосували в українському парламенті.</p>
<p>Спасибі.</p>
<p></p>
<p>ГОЛОВУЮЧИЙ. Будь ласка, запишіться: два – за, два – проти на виступи від депутатських фракцій та груп.</p>
<p>Забродський Михайло Віталійович.</p>
<p>Гончаренко Олексій Олексійович.</p>
<p></p>
<p>16:47:59</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Шановні друзі, звичайно, наша фракція буде голосувати це рішення, тому що мова йде про те, щоб допомогти людям, яким сьогодні надзвичайно важко, в надзвичайно складних умовах вони живуть.</p>
<p>Але, знаєте, що я чую від нашої влади? Вони нам кажуть, слухайте, це ж як заморозити ціни, це ж популізм. Знаєте, а я відкриваю, Зеленський від 19 грудня 2019 року: "Знайшли цікаве рішення, щоб вдвічі знизити тарифи на тепло". Це казав Зеленський як вже діючий Президент.</p>
<p>Де ж це цікаве рішення? Кому що знизили? Навпаки, все тільки підвищується, підвищується і підвищується. Сьогодні людям дійсно дуже важко.</p>
<p>Другий пункт в цьому проекті постанови – це додати гроші на субсидії. І я хочу нагадати, що ще в січні місяці фракція "Європейської солідарності" подала законопроект, щоб збільшити фінансування на субсидії, забрати в Офісу Президента, в силовиків – дати людям 7 мільярдів. У нас уже закінчується квітень місяць, у нас закінчуються передбачені держбюджетом гроші на субсидії. Як будемо виплачувати гроші людям? Якщо не приймати сьогодні ці рішення, то це буде повна катастрофа, люди залишаться без будь-якого захисту.</p>
<p>Далі, подивіться, взагалі що робиться з енергетикою. Ми сьогодні, коли Путін бряцає зброєю на наших кордонах, продовжуємо відправляти сотні мільйонів гривень за російську і білоруську електроенергію, а білоруська – вона фактично та сама російська, це теж "Росатом".</p>
<p>Скажіть мені, що ще має статися, що ви нарешті внесли рішення, щоб зупинити купівлю російської електроенергії? Якщо знищувати власну енергетику такими темпами, у нас взагалі нічого не залишиться. 60 років тому Україна стояла у витоків, коли людина полетіла в космос. Сьогодні для нас питання – забезпечити країну електроенергією.</p>
<p>До чого ви, "слуги", довели! Ганьба!</p>
<p></p>
<p>ГОЛОВУЮЧИЙ. Задорожній Микола Миколайович.</p>
<p></p>
<p>16:50:08</p>
<p>ЗАДОРОЖНІЙ М.М.</p>
<p>Прошу передати слово Герусу.</p>
<p></p>
<p>ГОЛОВУЮЧИЙ. Герус Андрій Михайлович.</p>
<p></p>
<p>16:50:15</p>
<p>ГЕРУС А.М.</p>
<p>Шановні колеги, я ще раз звертаюся, що 28 січня ми проголосували постанову, яка регулює основні проблемні питання, які в нас є. Одним із пунктів цієї постанови були і тарифи на електроенергію, і стосовно перших 100 кіловат-годин, і стосовно 3 тисячі кіловат-годин для електроопалення.</p>
<p>А також важливим пунктом було рекомендувати Антимонопольному комітету України вжити відповідно до законодавства заходів щодо недопущення антиконкурентних узгоджених дій та зловживання монопольним домінуючим становищем на ринку суб'єктами господарювання, що здійснюють надання житлово-комунальних послуг населенню.</p>
<p>Тому давайте ми звернемося ще раз до Антимонопольного комітету, але нам немає сенсу дублювати ті самі постанови, які вже ми проголосували. Інакше можна просто зареєструвати 430 постанов від кожного народного депутата і таким чином влаштувати цей чемпіонат по популізму.</p>
<p>Дякую.</p>
<p></p>
<p>ГОЛОВУЮЧИЙ. Загородній Юрій Іванович.</p>
<p></p>
<p>16:51:12</p>
<p>ЗАГОРОДНІЙ Ю.І.</p>
<p>Дякую і прошу передати слово Шуфричу Нестору Івановичу.</p>
<p></p>
<p>ГОЛОВУЮЧИЙ. Шуфрич Нестор Івановичу.</p>
<p></p>
<p>16:51:22</p>
<p>ШУФРИЧ Н.І.</p>
<p>Дякую. Пане Голово, шановні колеги! Безумовно, ми сьогодні зобов'язані проголосувати за цю постанову, накласти мораторій на підвищення необґрунтованих, вже давно необґрунтованих, комунальних тарифів. І будемо говорити відверто, 81 мільярд гривень – це те, що сьогодні люди не в змозі платити. Вже, вибачте мене, і дурню зрозуміло, що ці тарифи є непід'ємними для людей.</p>
<p>Хочу повернутися до попереднього голосування. 174 народних депутати виважились проголосувати за повернення пільг для наших громадян в ціні на електроенергію. Кожний, хто натисне жовту картку або, не дай Боже, ще і червону, повірте мені, це йому повернеться. Сьогодні кожна копійка, витягнута з кишені наших громадян, це на вашій совісті і на вашому, до речі, уряду.</p>
<p>І враховуючи все те, що ми зараз бачимо, я задаю запитання: а кому ж ви служите – народу? Або… Я згадую: "стадіон – так стадіон", "я – ваш приговор". Але вийшло, що приговор то оправдательный. І це вже сьогодні правда. Ви говорили, що ви будете вироком для Порошенка, а виходить, що Порошенко становиться вироком для вас.</p>
<p>Всі нас звинувачують в тому, що ми – опозиція, яка не вважає на реалії, які є сьогодні в країні. Подивіться, ми сьогодні незалежно від політичних поглядів об'єдналися навколо ініціативи щодо покращення життя людей і зменшення тягаря на комунальні тарифи. Це має нас об'єднати. Навіть і тут ви, "слуги народу", були неспроможні зрозуміти, що болить людям. Люди сьогодні чекають допомоги саме від вас. А сьогодні вони від вас отримали ляпас.</p>
<p>Сподіваюсь, що ця постанова буде проголосована і мораторій буде накладений на комунальні послуги. Дякую за увагу.</p>
<p></p>
<p>ГОЛОВУЮЧИЙ. Кучеренко Олексій Юрійович.</p>
<p></p>
<p>16:53:34</p>
<p>КУЧЕРЕНКО О.Ю.</p>
<p>Дякую. Олексій Кучеренко, фракція "Батьківщина".</p>
<p>Перше. Фракція "Батьківщина" буде підтримувати голосування за цю постанову. Хочу сказати, що на відміну від попередньої вона не тільки вимагає повернення до старих, до новорічних тарифів на електроенергію, але в тому числі і на газ. <a name=Temp></a>Це вже плюс.</p>
<p>З іншого боку, хочу ще раз нагадати, що насправді ця постанова вчергове носить рекомендаційний характер. Ми хочемо ще раз спробувати – будь ласка, давайте спробуємо ще порекомендувати уряду зменшити тариф. Нас, а я працював в уряді Тимошенко в 2007-2010 роках, неодноразово нас запитують і дошкуляють, а що ви робили тоді? А пригадайте, які тарифи були на газ тоді – в десятки разів менше, яка була ціна на електроенергію, яка була ціна на житлово-комунальні послуги, як Державна житлово-комунальна інспекція захищала людей. Ось що ми робили. Це по-перше.</p>
<p>А по-друге, вибачте, такого бардака, такої відсутності взагалі хоч якоїсь тарифної політики, політики державного регулювання у сфері ніколи не було тоді. І зараз це пучина, яка нас поглинає. Але хочемо поекспериментувати – будь ласка.</p>
<p>А тепер ще декілька слів. Я думаю, що і по наступним постановам так само буде час мені виступити. Друзі, а давайте задамо питання: а що в цей час робить Національна комісія з регулювання енергетики та комунальних послуг, яку ми з вами утримуємо, яка виплачує собі величезні гонорари? А, власне кажучи, а що робить уряд, який, по суті, не виконує наші з вами рекомендації? І взагалі головне питання: хто відповідає за катастрофу в сфері енергетики та житлово-комунальних послуг. Ось це головне питання, на яке ми мусимо дати відповідь.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Є бажаючі виступити з мотивів? Рудик. Рудик підходив. Рудик Сергій Ярославович, після цього Шахов, і після цього переходимо до голосування. Запросіть народних депутатів до зали.</p>
<p>Будь ласка, включіть мікрофон.</p>
<p></p>
<p>16:55:55</p>
<p>РУДИК С.Я.</p>
<p>Шановні українці, навіть не знаю, що можна сказати за хвилину про те, як сказав пан Герус, не змагайтеся в популізмі. А популізм жадібності вам підходить, коли на європейському хабі в минулому році, в лютому, ціна за тисячу кубів коштувала в Зебрюгге 95,7 доларів, в Україні вона за рік виросла до 300 доларів. Вас не лякає ця цифра?</p>
<p>Коли наша депутатська група майже одностайно підготувала цей проект постанови, був січень місяць, розпал опалювального сезону, ви боялися виставити її на голосування. Розглядаючи її зараз, коли опалювальний сезон закінчився. А знаєте, яка ціна буде найближчим часом? Ми оцінюємо десь… ніхто навіть не може сказати, знову 300 доларів. Вас ця епоха жадібності не дістала, шановні українці? Ви голосували за цю владу. І у нас є малесенький шанс відтермінувати цю історію, проголосувавши за цей проект постанови. Я дуже…</p>
<p></p>
<p>ГОЛОВУЮЧИЙ. Шахов Сергій Володимирович. Після цього голосуємо.</p>
<p></p>
<p>16:57:11</p>
<p>ШАХОВ С.В.</p>
<p>Шановні колеги, сьогодні тарифи – це повільний геноцид українського народу. Постійно мені телефонують з Луганщини, з Донеччини. І зараз зателефонували підприємці, які говорять, чому для Донеччини і для Луганщини найбільші тарифи на електроенергію? Чому сьогодні українці сплачують за транзит газу в тих трубах, які вже поіржавіли і валяться?</p>
<p>Більше сплачують, чим наш газ, який можна видобувати в Україні! Зробили якийсь повільний ринок газу для якогось дяді-олігарха, який сьогодні сидить в океані, на яхті плаває, а люди повинні сьогодні на нього працювати! Коли це закінчиться в нашій державі, скажіть, будь ласка. Ми сидимо в цій залі для того, щоб приймати нормальні закони і регулювати ціни на зниження сьогодні тарифів на електроенергію та на газ. І що відбулося? Успішно провалили постанову по зниженню тарифу хоча б на 100 кіловат для людей, вже не говоримо для бізнесу.</p>
<p>Шановні колеги, вистачить сьогодні…</p>
<p></p>
<p>ГОЛОВУЮЧИЙ. Дякую.</p>
<p>Будь ласка, підготуйтесь до голосування. Ставлю на голосування пропозицію про прийняття за основу і в цілому проекту Постанови про звернення до Кабінету Міністрів України щодо скасування необґрунтованого збільшення вартості енергоносіїв та введення мораторію терміном на 1 рік на підвищення тарифів на енергоносії (реєстраційний номер 4609).</p>
<p>Готові голосувати? Прошу голосувати.</p>
<p></p>
<p>16:59:12</p>
<p>За-153</p>
<p>Рішення не прийнято. Постанова відхилена.</p>
<p>По фракціях покажіть.</p>
<p>Наступне питання порядку денного – це проект Закону про внесення змін до деяких законів України щодо врегулювання окремих питань у сфері метрології, надання житлово-комунальних послуг та захисту прав споживачів (реєстраційний номер 4576).</p>
<p>Нам необхідно прийняти рішення про включення цього питання до порядку денного сесії. Прошу підтримати та проголосувати. 4567.</p>
<p></p>
<p>16:59:58</p>
<p>За-252</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>17:00:19</p>
<p>За-247</p>
<p>Рішення... <i>(Шум у залі) </i>Без обговорення? Автор наполягає.</p>
<p>До слова запрошується народний депутат України Скороход Анна Костянтинівна.</p>
<p>Тоді автор, комітет, після цього можемо голосувати.</p>
<p></p>
<p>17:00:39</p>
<p>СКОРОХОД А.К.</p>
<p>Шановні колеги, це абсолютно нормальний законопроект, який хоч трішечки врегульовує ту всю ахінею, яка була прийнята в стінах цієї Верховної Ради дев'ятого скликання. Я думаю, до кожного мажоритарника приходили люди і розповідали про ту несправедливість, яку вони мають сплачувати за транспортування і доставку газу, коли газом не користуються, або коли вже давно перейшли на пелети, дрова, а їм все одно за газ нараховують по середньому вжитку за доставку ще якихось… в 2018 році.</p>
<p>Я розумію, що наш комітет цього не підтримує через пана Геруса, тому що йому це невигідно, тому що за це не заносять кошти в комітет, і за це ви не отримаєте доплат в конверті. Але ви допоможете людям хоча б елементарно. Я прошу вас схаменутися.</p>
<p>Ви провалили дуже багато гарних постанов, які хоч трошечки б виконали ваші передвиборчі обіцянки. Якщо вам насрати на людей, то виходьте і кажіть: нам все одно, що ви про нас думаєте. Так, ми віддали за вас свої голоси. Так, ми в вас повірили. Так, ми за вас проголосували. Скажіть, будь ласка, що ви робите? Ви обіцяли зниження тарифів. Так дайте це зробити. Чому ви маніпулюєте? Це неправда, що не можна знизити тарифи. Ви зацементували "зелені" тарифи, ви протягли "зелену" металургію, ви попроголосовували ще багато законопроектів, які призвели до збільшення тарифів та скасування пільгових.</p>
<p>Я прошу вас не голосувати рішення комітету по цьому законопроекту. Прошу прийняти його в першому читанні. Між першим, другим читанням ми виправимо ті помилки, про які зараз каже пан Герус, через те, що він пересікається з 2458, який на сьогоднішній день не підписаний Президентом.</p>
<p>Законопроект також врегульовує питання щодо лічильників. Ви знаєте, що дуже ми довгий час з вами, і в тарифі було закладено, вартість повірки і заміни…</p>
<p></p>
<p>ГОЛОВУЮЧИЙ. Дякую.</p>
<p>До слова запрошується голова Комітету з питань енергетики та житлово-комунальних послуг Герус Андрій Михайлович.</p>
<p></p>
<p>17:03:06</p>
<p>ГЕРУС А.М.</p>
<p>Шановний головуючий, шановні народні депутати, проект Закону України про внесення змін до деяких законів України щодо врегулювання окремих питань у сфері метрології, надання житлово-комунальних послуг та захисту прав споживачів (№ 4576) комітет розглянув на своєму засіданні 4 березня цього року.</p>
<p>Законопроектом пропонується внести зміни до законів України "Про метрологію та метрологічну діяльність", "Про комерційний облік теплової енергії та водопостачання", "Про житлово-комунальні послуги", "Про теплопостачання", "Про ринок природного газу" та "Про захист прав споживачів".</p>
<p>Головне науково-експертне управління висловило свої суттєві зауваження і пропозиції до даного законопроекту. Міністерство розвитку громад та територій України і Міністерство юстиції надали висновки про недоцільність прийняття проекту через суттєві зауваження.</p>
<p>Міністерство енергетики зазначило, що відповідний проект потребує обговорення та доопрацювання із залученням фахівців енергетичної галузі.</p>
<p>Крім того, законопроектом 4576 пропонується внести зміни до частини четвертої статті 17 Закону України "Про метрологію та метрологічну діяльність", частини третьої статті 14 Закону України "Про житлово-комунальні послуги", які перетинаються із змінами, внесеними законопроектом № 2458 про внесення змін до деяких законів України щодо врегулювання окремих питань у сфері надання житлово-комунальних послуг, що з 11 грудня 2020 року перебуває на підписі Президента України. Тобто зміни пропонуються до чинних редакцій законів, і у випадку набрання чинності законопроекту № 2458 виникне правова колізія.</p>
<p>За результатами обговорення та враховуючи отримані висновки, комітет більшістю голосів прийняв рішення рекомендувати направити законопроект 4576 авторам на доопрацювання.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Можемо переходити до голосування. <i>(Шум у залі)</i> В кого? Дві фракції. Добре. Запишіться. Три фракції.</p>
<p>Запишіться: два – за, два – проти, на виступи від депутатських фракцій та груп</p>
<p>М'ялик Віктор Ничипорович.</p>
<p></p>
<p>17:05:23</p>
<p>М’ЯЛИК В.Н.</p>
<p>Прошу передати Анні Скороход.</p>
<p></p>
<p>ГОЛОВУЮЧИЙ. Скороход Анна Костянтинівна.</p>
<p></p>
<p>17:05:33</p>
<p>СКОРОХОД А.К.</p>
<p>Я продовжу. Шановні колеги, нам багато… Якщо ви пам'ятаєте, ми багато років сплачували, і в тарифі було закладено, те, що нам замінюють лічильники і повіряють їх надавачі послуг. На сьогоднішній день молода сім'я, сім'я, одинока матір, вона не може в один момент витягти 3 тисячі гривень на заміну лічильника. Даний законопроект це змінює і повертає ті правила, коли все-таки за заміну і повірку лічильників сплачували саме надавачі послуг.</p>
<p>І третє питання, яке врегульовує даний законопроект, – це гарантований рівень комунальних послуг. Ми всі з вами знаємо, що на сьогоднішній день всі дуже багато хочуть, щоб ми сплачували за комунальні тарифи, але дуже часто в хаті плюс 16 в кращому випадку, а з крану, де гаряча вода має текти, у нас тече тепла вода, і ми за це сплачуємо по повній.</p>
<p>Тому я все-таки пропоную кожному з вас схаменутися, згадати про те, що ви обіцяли своїм виборцям, згадати про те, що ви говорите в прямих ефірах, даєте брифінги, і все-таки підтримати даний законопроект в першому читанні, а не так, як хоче пан Герус, повернути його на доопрацювання. Між першим і другим читанням ми виправимо ті статті, які пересікаються Законом 2458.</p>
<p>Я, звичайно, розумію, що, можливо, депутати мають гарну зарплату, але в людей не в усіх є елітні собаки для того, щоб їх продати і заплатити за газ, заплатити за електроенергію та за інші комунальні послуги.</p>
<p>Я дуже прошу вас, схаменіться. Вами не керує МВФ, вами не керує Офіс Президента. Я сподіваюся, що в кожного з вас є хоч трішечки совісті, вона десь там плаває на дні, і ви зараз все-таки подумаєте і нажмете зелену кнопку. Я дуже всім вдячна, і від ваших виборців передаю, будь ласка, проголосуйте за законопроект зеленою кнопкою.</p>
<p>Дякую.</p>
<p></p>
<p>ГОЛОВУЮЧИЙ. Задорожній Микола Миколайович.</p>
<p></p>
<p>17:07:43</p>
<p>ЗАДОРОЖНІЙ М.М.</p>
<p>Прошу передати слово Герусу.</p>
<p></p>
<p>ГОЛОВУЮЧИЙ. Герус Андрій Михайлович.</p>
<p></p>
<p>17:07:48</p>
<p>ГЕРУС А.М.</p>
<p>Спасибі. По-перше, добре, що автор законопроекту вже сама визнає помилки, які допущені в цьому законопроекті, і обіцяє їх виправити між першим і другим читанням. Але, на мою думку, краще, коли такі помилки будуть виправлені в ході доопрацювання законопроекту, і тоді нормальний законопроект, який не суперечить і не містить конфліктів з іншими нормами, піде на голосування і в комітет, і в зал, і комітет його спокійно розгляне.</p>
<p>І хочу зауважити, що комітет не бере гроші за прийняття законопроектів, комітет вимагає, щоб законопроекти були якісними і професійними.</p>
<p>І якраз найбільш корупціогенними законопроектами були, то встановити якісь низькі тарифи для дата-центрів, то якийсь "зелений" тариф для спалення сміття, і вони були заблоковані на рівні комітету. Тому прошу свої звинувачення супроводжувати заявами в правоохоронні органи, якщо у вас є якісь факти, а не займатись тут фейковими звинуваченнями.</p>
<p>Спасибі.</p>
<p></p>
<p>ГОЛОВУЮЧИЙ. Шахов Сергій Володимирович.</p>
<p></p>
<p>17:08:49</p>
<p>ШАХОВ С.В.</p>
<p>Сергій Шахов, Луганщина, депутатська група "Довіра". Шановні колеги, багато сьогодні говоримо про тарифи, але нічого не змінили за ці півгодини. Хоча можна було сьогодні допомогти людям, які сьогодні страждають, голодують, бідують, без заробітних плат сидять. Я зараз говорю не тільки за шахтарів, я говорю навіть і за лікарів, які не отримали навіть від медичної сьогодні, від того, що вони хворіють.</p>
<p>Шановні колеги, кожен з нас може зробити крок на допомогу людям. Я звертаюся не тільки від Донбасу, а від усіх українців, кожен з нас може сьогодні змусити Кабмін працювати заради людей, а не заради їх власної кишені. Що таке тарифи? Це життя людей, і тарифи кожен день вбивають людей. Сьогодні говорили з цієї трибуни, що заборгованість 82 мільярди гривень у людей. Чим будуть віддавати люди, як будуть реструктуризовуватися борги? Хто буде відповідати за те, що сьогодні робиться тарифний геноцид кожну секунду? Хто буде відповідати? Ті, хто з валізами вже готові за кордон тікати? Може зупинить їх сьогодні COVID. Шановні колеги, ще раз зверніть увагу на те, що треба не підвищувати тарифи, а знижувати тарифи.</p>
<p>А тепер те, що стосовно Донецької та Луганської областей. Звертаюся від малого, середнього бізнесу до голови комітету, звертаюся до голови НКРЕКП, знизити тарифи для тих людей, які ще працюють. Не те, щоб змусити сьогодні олігархам здирати десять шкір з людини, а те, щоб все ж таки парламент почав працювати заради людей.</p>
<p>Дякую. Сергій Шахов, Луганщина, депутатська група "Довіра".</p>
<p></p>
<p>ГОЛОВУЮЧИЙ. Євтушок.</p>
<p>Кучеренко Олексій Юрійович.</p>
<p></p>
<p>17:11:02</p>
<p>КУЧЕРЕНКО О.Ю.</p>
<p>Олексій Кучеренко, фракція "Батьківщина". Трішки професіоналізму я хочу додати, по-перше, зверніть на назву цього законопроекту, там йдеться мова про внесення змін в Закон "Про житлово-комунальні послуги" і про метрологію. Це перше.</p>
<p>Тепер, друге. Друзі, тут половина мажоритарників, моя вам порада. Поїдьте до себе в округа, запитайте свої міських голів, запитайте своїх директорів теплокомуненерго, водоканалів і інших комунальних структур, а які борги в них на сьогодні. Мова не тільки про те, що населення заборгувало 82,5 мільярда на сьогодні, ще березень не порахували. Мова про те, що, скажімо, Теплокомуненерго заборгувало -63 мільярдів НАК "Нафтогазу", який загнав туди. А знаєте, з кого ці кошти будуть забирати? З ваших місцевих бюджетів, друзі і мери, і почуйте мене місцеві депутати. А запитайте про борги водоканалів. Так ось цей законопроект – це перший крок трошки почати виправляти те, що наробив попередній парламент, і те, що зробили ви.</p>
<p>Друзі, я задам вам одне питання, до речі, і вам, пане голово, і вам, пане голови комітету, а що з Законом 2458, який 3 грудня ми з вами проголосували, Закон про зміни до ЖКП? А чому Президент наш до сих пір не підписав цей закон?</p>
<p>Я дав запит Президенту: пане Президенте, чому не підписуєте закон. Він сказав, термін пройшов, вважайте його прийнятим. Але пан Разумков, наш голова, тепер має його оприлюднити, надрукувати. Пройшло чотири місяці, ми прийняли Закон про ЖКП, але нічого не змінилося, і боргова яма колосальна.</p>
<p>Тому, друзі, схаменіться хоча би. Ми підтримуємо цей законопроект для того, щоб хоч якось у першому читанні почати рятувати країну.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, всі бажаючі виступили? <i>(Шум у залі)</i> З процедури немає. Готові голосувати?</p>
<p>Ставлю на голосування пропозицію про повернення суб'єкту права законодавчої ініціативи на доопрацювання проекту Закону про внесення змін до деяких законів України щодо врегулювання окремих питань у сфері метрології, надання житлово-комунальних послуг та захисту прав споживачі (реєстраційний номер 4576).</p>
<p>Готові голосувати? Прошу підтримати та проголосувати.</p>
<p></p>
<p>17:14:04</p>
<p>За-174</p>
<p>Рішення не прийнято. 174, рішення не прийнято.</p>
<p>Зараз ставлю на голосування пропозицію про направлення до комітету для підготовки на повторне перше... За основу. Ставлю на голосування пропозицію про прийняття за основу проекту Закону про внесення змін до деяких законів України щодо врегулювання окремих питань у сфері метрології, надання житлово-комунальних послуг та захисту прав споживачів (реєстраційний номер 4576).</p>
<p>Готові голосувати? Прошу голосувати.</p>
<p></p>
<p>17:14:57</p>
<p>За-122</p>
<p>Рішення не прийнято.</p>
<p>Ставлю на голосування пропозицію про направлення до комітету для підготовки на повторне перше читання проекту Закону про внесення змін до деяких законів України щодо врегулювання окремих питань у сфері метрології, надання житлово-комунальних послуг та захисту прав споживачів (реєстраційний номер 4576).</p>
<p>Готові голосувати? Прошу підтримати та проголосувати.</p>
<p></p>
<p>17:15:45</p>
<p>За-256</p>
<p>Рішення прийнято. Дякую.</p>
<p>Наступне питання порядку денного – це проект Постанови про звернення до Кабінету Міністрів України щодо вжиття невідкладних заходів з метою зниження ціни на електричну енергію та тарифів на послуги розподілу природного газу (реєстраційний номер 4587).</p>
<p>Нам необхідно прийняти рішення про включення цього питання до порядку денного сесії. Прошу підтримати та проголосувати.</p>
<p></p>
<p>17:16:31</p>
<p>За-285</p>
<p>Пропонується розглянути це питання за скороченою процедурою. Прошу підтримати та проголосувати.</p>
<p></p>
<p>17:16:53</p>
<p>За-246</p>
<p>Рішення прийнято.</p>
<p>Без обговорення? Давайте автор виступить – і голосуємо. Автор наполягає.</p>
<p></p>
<p>17:17:14</p>
<p>ЯЦИК Ю.Г. Дякую.</p>
<p><i>(Шум у залі)</i></p>
<p><i> </i></p>
<p>ГОЛОВУЮЧИЙ.<i> </i>Дивіться, ну, значить, з обговоренням. З обговоренням?</p>
<p></p>
<p>ЯЦИК Ю.Г. Я буду дуже коротко.</p>
<p></p>
<p>ГОЛОВУЮЧИЙ. Юлія Григорівна, з обговоренням? Або з обговоренням, бачите, всі наполягають… <i>(Шум у залі)</i> Без обговорення. Всі тільки що сказали, що без обговорення.</p>
<p>Ставлю на голосування пропозицію про прийняття в цілому проекту Постанови про звернення до Кабінету Міністрів України щодо вжиття невідкладних заходів з метою зниження ціни на електричну енергію та тарифів на послуги розподілу природного газу (реєстраційний номер 4587). Готові голосувати? Прошу підтримати та проголосувати.</p>
<p></p>
<p>17:18:25</p>
<p>За-197</p>
<p>Рішення не прийнято. Постанова відхилена.</p>
<p>По фракціях покажіть.</p>
<p>Надійшла заява про перерву із заміною на виступ.</p>
<p>Юлія Володимирівна Тимошенко.</p>
<p></p>
<p>17:18:55</p>
<p>ТИМОШЕНКО Ю.В.</p>
<p>Я думаю, враховуючи сьогоднішній локдаун, люди уважно спостерігали, як проходила сьогоднішня сесія. Перша половина дня, коли розбазарювали сільськогосподарську землю, все йшло, як по маслу: голосували всі проти того, щоб хоч якось захистити землю і зробити так, щоб вона була вже розпродана надійно, без будь-яких умов з боку держави.</p>
<p>А друга половина сьогодні сесійного дня – це просто наруга над очікуваннями людей відносно зниження тарифів. Все – пуста піарщина, дилетантизм і абсолютна відсутність будь-яких рішень для людей. Це означає, що сьогодні продемонстрували, що все, що стосується тарифів, повністю влаштовує і владу і більшість, і нічого ніхто не хоче міняти.</p>
<p>Я хочу показати вам одну табличку. Це з того моменту, як я залишила посаду Прем’єр-міністра. Тепло в 12 разів піднялося в ціні, газ – в 17 разів, електроенергія – в 7 і гаряча вода – в 11,2 рази. Я хочу, щоб ви просто порівняли, як до вас ставляться сьогодні, і як до вас ставилися нещодавно.</p>
<p>Я хочу сказати вам, що, насправді, прості рішення існують, тому що вони 23 роки в країні існували. Перше – це Закон 4680 наш, який не поставили сьогодні в порядок денний, який просто повертає той порядок, який існував 23 роки незалежності країни, коли український газ віддавався українським громадянам і бюджетній сфері. Все це було зруйновано з 14-го року, і зараз продовжується ця корупція.</p>
<p>А друге. 17 років в Україні існував енергоринок, який робив мій уряд, де електроенергія різної вартості, атомна, гідро дешева, дорога теплова, була з'єднана в один пул і людям продавалася в 7 разів нижче по середній ціні. Зруйнували. І сьогодні атомну електроенергію у людей забирають корупційні структури, газ український забирають корупційні посередники, а в цьому залі навіть відмовляються це розглядати.</p>
<p>І тому я хотіла би зараз повідомити людям, що поки будуть при владі корупціонери, невігласи і дилетанти, ми будемо мати такі тарифи, таку мізерну пенсію, заробітну плату, зруйновану охорону здоров'я. А якщо дійсно повернуться люди, які розуміють, як управляти державою, ми будемо мати нормальну європейську заможну державу з захищеними людьми.</p>
<p>Думайте наступний раз.</p>
<p></p>
<p>ГОЛОВУЮЧИЙ. Шановні колеги, позачергове пленарне засідання Верховної Ради оголошую закритим.</p>

Стенограма пленарного засідання
16 квітня 2020
<p align=center>ПОЗАЧЕРГОВЕ ЗАСІДАННЯ</p>
<p align=center>Зал засідань Верховної Ради України</p>
<p align=center>16 квітня 2020 року, 13 година</p>
<p align=center>Веде засідання Голова Верховної Ради України РАЗУМКОВ Д.О.</p>
<p><b> </b></p>
<p><b> </b></p>
<p>13:09:15</p>
<p>ГОЛОВУЮЧИЙ. Шановні колеги, добрий день! Будь ласка, підготуйтесь до реєстрації.</p>
<p>Шановні колеги, готові реєструватися? Будь ласка, підготуйтесь до реєстрації. Готові реєструватись? Прошу реєструватись.</p>
<p></p>
<p>13:10:49</p>
<p>В залі зареєстровано 332 народних депутати України. Позачергове пленарне засідання Верховної Ради України оголошую відкритим.</p>
<p>Шановні колеги, сьогодні день народження наших колег Дар'ї Артемівни Володіної і Марини Вікторівни Нікітіної. Вітаю вас! Бажаю здоров'я, успіхів і завжди весни у душі! <i>(Оплески)</i>Дякую.</p>
<p>Шановні колеги, декілька оголошень.</p>
<p>Перше. 16 квітня 2020 року Президент України Володимир Олександрович Зеленський звернувся до Верховної Ради України з повторним листом щодо вимоги проведення позачергового засідання з уточненим порядком денним, з якого було вилучено проект Закону реєстраційний номер 2398-д про оборонні закупівлі (друге читання).</p>
<p>І надійшла заява... А, ще одне оголошення. Згідно з рішенням міжфракційного депутатського об'єднання "За Хмельниччину" від 15 квітня 2020 року повідомляю, що головою цього об'єднання замість народного депутата України Монастирського Дениса Анатолійовича обрано народного депутата Мандзія Сергія Володимировича. Вітаю!</p>
<p>Шановні колеги, надійшла заява від двох фракцій про перерву на 30 хвилин для збору голів фракцій і проведення наради з керівництвом парламенту. Прошу голів фракцій до себе до кабінету. "Батьківщина" і "За майбутнє".</p>
<p></p>
<p align=center><i>(Після перерви)</i></p>
<p></p>
<p>13:49:43</p>
<p>ГОЛОВУЮЧИЙ. Шановні колеги, надійшла заява від двох фракцій з проханням оголосити перерву ще на 30 хвилин.</p>
<p align=center><a name=Temp></a><i> </i></p>
<p align=center><i>(Після перерви)</i></p>
<p></p>
<p>14:39:05</p>
<p>ГОЛОВУЮЧИЙ. Шановні колеги, повертаємось до нашої роботи.</p>
<p>Є заява від двох фракцій про перерву з заміною на виступ. Хто виступати буде? Артур Володимирович, будь ласка.</p>
<p>Будь ласка, запросіть народних депутатів до зали.</p>
<p></p>
<p>14:39:35</p>
<p>ГЕРАСИМОВ А.В.</p>
<p>Шановний пане головуючий, шановні колеги, шановні українці! Яке сьогодні є першочергове завдання парламенту? А першочергове завдання парламенту сьогодні - підтримати українських людей і підтримати український народ. Для цього потрібно небагато. Потрібно просто не завести країну в дефолт. Але, на жаль, сьогодні, обираючи між Ігорем Валерійовичем Коломойським і захистом українців, команда Зеленського, на жаль, так виглядає, що обирає перше, а не друге.</p>
<p>Навіщо дефолт потрібен олігархам, це зрозуміло: скупити фабрики і заводи за дешево. Але звичайні люди від цього отримають безробіття, зниження зарплат і зниження пенсій. Але вже 2 тижні йде незрозуміле затягування як на рівні комітету, так і на рівні цієї пленарної зали. Ми збираємося в третій раз на позачергове засідання, якщо я не помиляюся. Чи ви бачите сьогодні в порядку денному банківський закон, без якого неможлива співпраця з міжнародними фінансовими організаціями? А сьогодні всі розуміють, що без цієї співпраці, на жаль, ми великими кроками ідемо до дефолту, ідемо до дуже серйозного збідніння українців. Саме тому треба цей закон приймати. Але що замість цього? Замість цього сьогодні в цій парламентській залі хочуть прийняти регламентні зміни, які не вирішують проблему, а які, вибачте, повністю знищують парламентську опозицію. І це той законопроект, який сьогодні влада виносить разом з переслідуваннями опозиції, разом з переслідуваннями героїв Майдану, разом з переслідуваннями жінок. Я маю на увазі і Марусю Звіробій, і Софію Федину, і Тетяну Чорновол.</p>
<p>Але розуміючи, що цей закон треба приймати сьогодні, ми чітко<a name=_GoBack></a> сказали вже два тижні тому представникам владної команди, що якщо він буде обмежений у часі, я маю на увазі до 1 червня, то ми готові підставити плече владі в такому випадку і підтримати цей законопроект.</p>
<p>Яку відповідь ми отримали? Ми отримали відповідь, що ні, це не приймається.</p>
<p>І для цього потрібно зробити дуже небагато: треба, користуючись всіма процедурними можливостями Регламенту, зараз винести на голосування цей же закон, але з чітким терміном дії. Чому влада не хоче це робити, це вже друге питання. Обіцянки, що колись, десь, щось там, не приймаються, тому що рішення треба приймати сьогодні в цій залі.</p>
<p>Дякую за увагу.</p>
<p></p>
<p>ГОЛОВУЮЧИЙ. Шановні колеги, переходимо до розгляду питань, будь ласка, запросіть народних депутатів до зали.</p>
<p>Вам запропонований до розгляду проект Закону про ратифікацію Угоди про грант Фонду Е5Р (Проєкт "Вища освіта України") між Україною та Європейським інвестиційним банком (реєстраційний номер 0034).</p>
<p>Пропонується розглянути це питання без обговорення. Да?</p>
<p>Будь ласка, підготуйтесь до голосування. Займіть свої місця. Будь ласка, підготуйтесь до голосування. Готові голосувати?</p>
<p>Ставлю на голосування пропозицію про прийняття в цілому проекту Закону про ратифікацію Угоди про грант Фонду Е5Р (Проєкт "Вища освіта України") між Україною та Європейським інвестиційним банком, (реєстраційний номер 0034).</p>
<p>Готові голосувати? Прошу підтримати та проголосувати.</p>
<p></p>
<p>14:43:55</p>
<p>За-339</p>
<p>Рішення прийнято.</p>
<p>По фракціях покажіть, будь ласка. "Слуга народу" – 226, "Опозиційна платформа – За життя" – 23, "Європейська солідарність" – 25, "Батьківщина" – 13, "За майбутнє" – 7, "Голос" – 15, "Довіра" – 14, позафракційні – 16.</p>
<p>Дякую ще раз, рішення прийнято.</p>
<p>Шановні колеги, наступне питання – це проект Закону про внесення змін до Регламенту Верховної Ради України щодо протидії зловживанням прав народних депутатів у ході законодавчої процедури (реєстраційний номер 1043).</p>
<p>Шановні колеги, я зараз хотів би оголосити те, з чим до мене звернулися представники… Одну хвилину! Будь ласка, тихше. До мене звернулися представники різних депутатських фракцій і груп, в тому числі й керівники цих фракцій.</p>
<p>На жаль, парламент – я зараз буду говорити від себе, – на жаль, парламент зіткнувся з винятковою ситуацією: ніколи раніше ми не мали 16 тисяч правок. Я зараз не коментую цю подію, однак це ситуація, яка може заблокувати роботу Верховної Ради України до осені по будь-якому питанню. І питання в тому, що це може застосуватися не лише до цього закону, а до будь-якого іншого. Дійсно, парламент до цього не був готовий, і парламент сьогодні виходить з тих механізмів, які в нього є. Механізмом був законопроект, який ще зареєстрований влітку минулого року, – це 1035, автор Фролов Павло Валерійович,</p>
<p>Однак сьогодні ми розуміємо, що далеко не все, що відображено в цьому законопроекті, відповідає тим потребам, які є сьогодні. А в нас є обмеження регламентні, ми не можемо його сьогодні доопрацювати або змінити.</p>
<p>Тому, те, з чим до мене звернулися керівники фракцій та груп, які, можливо, сьогодні будуть підтримувати цей законопроект, це те, щоб я звернувся до народних депутатів з наступною інформацією: що одразу після того, як цей законопроект, якщо він буде прийнятий, вступить в силу, буде зареєстрований інший законопроект, який буде вносити зміни в нього, тому що це ми не можемо навіть сьогодні фактично зробити, вносити буде зміни в нього щодо його тимчасової роботи, і після цього поліпшення умов, які б дозволили парламенту, з одного боку, зберегти демократію, захистити інтереси всіх народних депутатів, які працюють в залі Верховної Ради України на користь держави Україна, однак так само і захистити і парламентаризм, щоб він дійсно існував, а не був механізмом зловживання щодо тих чи інших подій.</p>
<p>Шановні колеги, була досягнута домовленість між депутатськими фракціями, керівниками депутатських фракцій та груп, що ми не будемо йти по поправкам, а кожна фракція отримає по дві хвилини на виступи щодо позиції щодо цього законопроекту. Прошу записатися на виступи від депутатських фракцій та груп.</p>
<p>Шановні колеги, будь ласка, вдягніть маски ті, хто забув це зробити. Дякую.</p>
<p>Клименко Юлія Леонтіївна... Леонідівна, вибачте.</p>
<p></p>
<p>14:47:37</p>
<p>КЛИМЕНКО Ю.Л.</p>
<p>Слово передайте Рахманіну. Дякую.</p>
<p></p>
<p>ГОЛОВУЮЧИЙ. Рахманін Сергій Іванович.</p>
<p></p>
<p>14:47:43</p>
<p>РАХМАНІН С.І.</p>
<p>Дякую.</p>
<p>Шановні колеги, безумовно, цей законопроект викликає більше питань, ніж відповідей, але є цілком зрозуміло, що нам необхідний якийсь механізм, який би дозволив оперативно реагувати на виклики, які виникають під час коронавірусу. І тому як тимчасова міра це можливо, але позиція нашої фракції не змінилася: ми вимагаємо, щоби цей законопроект набув статус тимчасового не після голосування, а до голосування.</p>
<p>Дякую.</p>
<p></p>
<p>ГОЛОВУЮЧИЙ. Забродський Михайло Віталійович.</p>
<p></p>
<p></p>
<p>14:48:20</p>
<p>ЗАБРОДСЬКИЙ М.В.</p>
<p>Будь ласка, Ірині Геращенко.</p>
<p></p>
<p>ГОЛОВУЮЧИЙ. Геращенко Ірина Володимирівна.</p>
<p></p>
<p>14:48:32</p>
<p>ГЕРАЩЕНКО І.В.</p>
<p>Дорогі українці, шановні колеги, ми зараз щодня бачимо, як під егідою боротьби з коронавірусом влада бореться з демократією. От те саме зараз відбувається і в сесійній залі, коли під егідою прийняття одного, такого необхідного Україні закону, влада намагається тут взагалі підкорити опозицію.</p>
<p>Чому не можна категорично зараз голосувати цей закон по поправкам? Тому що в залі немає довіри. Ми всі дуже добре пам'ятаємо, як на цій трибуні Президент знімав… "Довіра" є, група, але немає довіри між групами і фракціями. Ми пам'ятаємо, як Президент знімав маску і звертався до зали: "Будь ласка, підтримайте законопроект про банки". І на другий день він, по суті, і ваша команда, друзі, послали сигнал, що це була неправда, і політичним нашим партнерам на Заході, і самій країні.</p>
<p>Зараз дійсно іде вибір між Україною і олігархами, між Україною і колишніми власниками групи "Приват", між Україною і дефолтом. Ми вас закликаємо обрати Україну і проголосувати Закон про банки. І це ганьба, що ми з вами тричі збираємося вже в цьому залі, але немає такого важливого для країни закону. Турборежим зламався?</p>
<p>В банківському законі 16 тисяч 95 слів, до нього внесли до кожного слова по поправці – 16 тисяч 397 поправок. І насправді Голова Верховної Ради може взяти на себе зараз політичну відповідальність і заявити під стенограму, що закон 1043 діє там до 1 травня, до 1 червня – обмежити під стенограму дію цього закону. І тоді демократична опозиція державницька піде, щоби підтримати цей закон заради того, щоб уберегти країну від дефолту. В іншому випадку, друзі, все це політичні ігрища, які не вертають навіть одноразової маски.</p>
<p></p>
<p>ГОЛОВУЮЧИЙ. Оскільки згадали Голову Верховної Ради, шановні колеги, я думаю, що підміняти політичною доцільністю закон, як це звикли робити деякі народні депутати, м'яко кажучи, недоцільно, і ще й незаконно. <i>(Оплески)</i> Тому дякую за пропозицію, однак закон повинен бути один для всіх.</p>
<p>Крулько Іван Іванович.</p>
<p></p>
<p>14:50:49</p>
<p>КРУЛЬКО І.І.</p>
<p>Іван Крулько, фракція "Батьківщина". Шановні колеги, ми зараз розглядаємо не Закон про Регламент – це не про Регламент, і це навіть не про Закон про банки. Ми зараз розглядаємо питання про те, залишається парламентаризм у цій країні чи ми його остаточно знищуємо. Ось це ми зараз розглядаємо.</p>
<p>Бо коли депутат після змін до закону перетворюється остаточно в кнопку, коли право законодавчої ініціативи вже нічого не означає в цій країні, коли не буде можливості в депутата висловитися по поправках, а мусить одну вибрати, – скажіть, будь ласка, а, може, давайте парламент закриємо на амбарний замок і розійдемося всі? Може, нам не треба тоді зовсім тут жодних процедур?</p>
<p>Тому не треба підміняти поняття. Хочете Закон про "ПриватБанк"? Ми сьогодні зареєстрували спеціальний закон "Батьківщиною", який передбачає, що якщо повертається цей банк колишнім власникам, то власники зобов'язані відшкодувати всі збитки державі, всім акціонерам і всім вкладникам цього банку. Давайте приймемо такий закон, але не будемо знищувати правову систему, ні судову систему, яка не матиме юрисдикції по справах по банках, ні Регламент Верховної Ради. Скільки ж можна країну ґвалтувати? Давайте припинимо гратися цими речами, бо ми втратимо країну. Потім будемо тут голосувати, щоб парламенту більше не було. Оце і всі рішення, які ви сьогодні плануєте прийняти. Може, задумаєтесь над цим?</p>
<p>І останнє, що я хочу сказати. Оскільки зараз, ми знаємо, "ЄС" заявила позицію, що не будуть голосувати, "Голос" за таке зараз не буде голосувати, сподіваюся, що групи теж не будуть голосувати і інші фракції, ми, "Батьківщина", точно за таке не проголосуємо, зараз ми будемо контролювати кнопкодавство. Пам'ятайте, що це кримінальний злочин. Якщо буде кнопкодавство, ми будемо звертатися до правоохоронних органів і наші представники з балконів знімають, що відбувається в сесійній залі.</p>
<p>Дякую.</p>
<p></p>
<p>ГОЛОВУЮЧИЙ. Лубінець Дмитро Валерійович.</p>
<p></p>
<p>14:52:51</p>
<p>ЛУБІНЕЦЬ Д.В.</p>
<p>Шановна президія, шановні народні депутати, шановні колеги, знаєте, російський політик Гризлов заявив: "Парламент - не місце для дискусій". Так, виявляється, він заявив про український парламент після прийняття сьогоднішнього Закону 1043 в такій редакції. У нас не буде місце для дискусії.</p>
<p>Цей закон прямо суперечить Конституції. Цим законом ви розділяєте народних депутатів. Один-єдиний приклад. Якщо народний депутат позафракційний, у нього є право наполягати на одній своїй поправці. Якщо народний депутат входить в групу, приблизно хай середня кількість фракцій у нас сьогодні – 30 народних депутатів, а фракція повинна наполягати тільки на 5-ти, яким чином це обирати? Монетку кидати чи з капелюха тягнути номерки: на якому витягнуть, той і приймемо?</p>
<p>Тому народні депутати сьогодні, заявляючи про те, що це потрібно зробити для країни, я вам хочу нагадати: благими намерениями дорога в ад вымощена. Тому давайте не забувати про те, що ми тут всі рівні, ми народні депутати, і кожен з нас представляє своїх громадян. І у кожного з нас є право наполягати на своїх поправках, їх розглядати і розглядати ті закони, які від нас вимагає наше суспільство. А ось вирішувати – для цього є парламентаризм, 226.</p>
<p>І останнє, що я хотів би сказати. При всій повазі до президії, до монокоаліції, ви ж сьогодні влада, у вас є такий випадок - 16 тисяч поправок, поданих до одного законопроекту. Ви кажете, що саме для цього потрібно сьогодні прийняти зміни до 1043. Так є норма Закону про Регламент, стаття 50, частина третя: процедура ad hoc, яка дозволяє скористатись і відійти від процедури розгляду 16 тисяч правок. Чому ж ви не хочете це зробити? Чому ви обрали такий суспільний резонанс, щоб протягнути...</p>
<p></p>
<p>ГОЛОВУЮЧИЙ. Дякую, Дмитро Валерійович.</p>
<p>Дмитро Валерійович, ви згадали президію, якщо можна, я теж відповім. Ви розумієте, позиція, мабуть, повинна бути постійною позицією, а не змінюватись від закону до закону. Я хотів би нагадати в цій залі, що коли розглядалося питання землі, то ті, хто сьогодні кажуть, що, та давайте застосуємо ту норму, давайте плюнемо на Регламент, давайте там ще щось проголосуємо, казали, що ні, треба піти по закону, по Регламенту. Сьогодні всі починають говорити: "Та ну, давайте 50-у, 119-у, 45 статтю запустимо". А чому тоді ви були проти? Коли була щира позиція, тоді або зараз? Дякую.</p>
<p>Я бачу, що зараз проти, саме тому стільки правок до осені. Дякую.</p>
<p></p>
<p>КОНДРАТЮК О.К. Можна я ще хвилину?</p>
<p></p>
<p>ГОЛОВУЮЧИЙ. Да.</p>
<p></p>
<p>14:55:57</p>
<p>КОНДРАТЮК О.К. І, пане Дмитро, не вся президія є влада.</p>
<p>Дякую.</p>
<p></p>
<p>14:56:01</p>
<p>ГОЛОВУЮЧИЙ. Шановні колеги, Шевченко Євгеній Володимирович.</p>
<p></p>
<p>14:56:04</p>
<p>ШЕВЧЕНКО Є.В.</p>
<p>Доброго дня, шановні народні депутати, доброго дня, Україна! Я хочу нагадати, що парламентаризм і демократія – це завжди диктатура більшості. І коли меншість хоче нав'язати свої вимоги і через коліно переламати більшість – це не є демократія, це є охлократія. Тому це деформація, і з цим повинно боротися.</p>
<p>Тому, ще раз кажу, я народний депутат з міста Запоріжжя, і для мене дуже важливо, і для моїх виборців, що буде з мостами. А дефолт приведе до того, що мости збудовані не будуть. Тому це голосування напряму стосується цих обіцянок, з якими ми йшли на вибори.</p>
<p>Тому я голосую за цей законопроект, щоб запорізькі мости добудувалися, дефолту в Україні не було.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Німченко Василь Іванович. З місця, так? З місця включіть, будь ласка, мікрофон.</p>
<p></p>
<p>14:57:02</p>
<p>НІМЧЕНКО В.І.</p>
<p>Шановні колеги, я хотів би почати з назви цього законопроекту.</p>
<p></p>
<p>ГОЛОВУЮЧИЙ. Я вибачаюсь, Василь Іванович, вас не чутно. Якщо можна, в мікрофон. Тому що зовсім не чутно, що ви кажете.</p>
<p></p>
<p>НІМЧЕНКО В.І. Отак чутно? Шановні колеги, я хотів би почати з назви законопроекту. Ви подивіться, це ж настільки надо опустити народних депутатів, називаючи закон "щодо протидії зловживання правами"! Ми вже робимо установлений факт зловживання правом, депутатськими повноваженнями. Це не є допустимо. Мені дуже прикро, що такий законопроект, з такою назвою, виносять на засідання пленарного характеру – це перше.</p>
<p>По-друге, я хотів би сказати те, що це впливає на вибір, підтримувати чи не підтримувати. Сама така назва робить цей законопроект по суті антиконституційним і робить таким, що протирічить взагалі розумінню верховенства права і розумінню суб'єкта законодавчої ініціативи, яким є народний депутат – це перше.</p>
<p>По-друге, я хотів би звернути увагу, шановні колеги, що тут зазвучало, що ми будемо вирішувати іншим законом щодо терміну дії цього закону. Якщо ми ведемо мову про форс-мажорні обставини, то ми давайте про це і скажемо. І ми можемо сказати в цьому законопроекті, що саме на час форс-мажорних обставин, якою є епідемія в нашій державі. І якраз цей законопроект і буде працювати на цей час. Що нам не дає можливості внести такі зміни до цього законопроекту і сьогодні проголосувати? Ми ж любимо працювати в турборежимі, яка привела вже до турбулентності...</p>
<p></p>
<p>ГОЛОВУЮЧИЙ. Василю Івановичу, я тоді уточнюю позицію, яку... <i>(Шум у залі)</i></p>
<p>Я не чую, Василь Іванович. Василю Івановичу, я хотів би я хотів би тоді уточнити позицію, з якою зверталися голови фракцій і груп, що це на проміжок карантину плюс 30 днів.</p>
<p>Бакунець Павло Андрійович.</p>
<p></p>
<p>14:59:43</p>
<p>БАКУНЕЦЬ П.А.</p>
<p>Шановний пане Голово, шановні народні депутати! Павло Бакунець, Львівщина, депутатська група "Довіра". Запропонований варіант законопроекту є, дійсно, недосконалим, але він має і ряд переваг. Наприклад, до нього неможливо подати тисячі правок. І як би ми мали можливість зареєструвати новий законопроект, наші колеги тут у залі знову б подали тисячі правок і заблокували б розгляд навіть такого законопроекту, що унеможливило б нашу роботу. Депутати-мажоритарники проти законодавчого спаму. Ми за конструктивну роботу парламенту на користь нашої країни. В цій залі є парламентаризм, в цій залі буде парламентаризм, адже в цій залі є довіра. Депутатська група "Довіра" підтримуватиме цей законопроект.</p>
<p></p>
<p>ГОЛОВУЮЧИЙ. Шановні колеги, будь ласка, підготуйтесь до голосування, займіть свої місця. Будь ласка, підготуйтесь до голосування.</p>
<p>Переходимо до голосування. Шановні колеги, будь ласка, підготуйтесь до голосування і займіть свої місця. Ставлю на голосування пропозицію про прийняття в другому читанні та в цілому з необхідними техніко-юридичними правками проект Закону про внесення змін до Регламенту Верховної Ради України щодо протидії зловживанням прав народних депутатів у ході законодавчої процедури (реєстраційний номер 1043).</p>
<p>Можемо голосувати? Всі готові? Готові голосувати? Прошу підтримати та проголосувати.</p>
<p></p>
<p>15:02:14</p>
<p>За-242</p>
<p>Рішення прийнято. Закон прийнятий в цілому. Дякую..</p>
<p>По фракціям покажіть. "Слуга народу" - 204, "Опозиційна платформа - За життя" – 15, "Європейська солідарність" - 0, "Батьківщина" – 0, "За майбутнє" – 0, "Голос" – 0, "Довіра" – 13, позафракційні – 10. Ще раз дякую, шановні колеги.</p>
<p>Наступне питання порядку денного. Вам запропонований до розгляду проект Закону про внесення змін до Закону України "Про місцеве самоврядування в Україні" (реєстраційний номер 2653).</p>
<p>Було домовлено з керівниками депутатських фракцій і груп, що ми будемо йти по тій самій процедурі – по 2 хвилини на виступ від кожної фракції і групи. Прошу записатись на виступи.</p>
<p>Ар'єв Володимир Ігорович.</p>
<p></p>
<p>15:03:27</p>
<p>АР’ЄВ В.І.</p>
<p>… слово Княжицькому Миколі.</p>
<p></p>
<p>ГОЛОВУЮЧИЙ. Княжицький Микола Леонідович.</p>
<p></p>
<p>15:03:41</p>
<p>КНЯЖИЦЬКИЙ М.Л.</p>
<p>Дякую, друзі.</p>
<p>Шановний головуючий, ви тут говорили, що ми не повинні порушувати закон. Так от, ключова проблема цього Закону 2653 в тому, що Кабінету Міністрів надаються тимчасові, поки не буде прийнятий Закон про адміністративно-територіальний устрій, повноваження затверджувати території територіальних громад. По-перше, це суперечить статті 92 Конституції України, за якою виключно законами встановлюється територіальний устрій. Натомість законопроект пропонує встановлювати межі територіальних громад постановами Кабміну, що не відповідає 92 статті Конституції. По-друге, визначення меж територій не відноситься до повноважень Кабінету Міністрів, оскільки це не стосується діяльності органів виконавчої влади. В рішенні Конституційного Суду України від 13.07.2001 року вказано: Конституція України визнає право за територіальною громадою та органами місцевого самоврядування самостійно вирішувати питання місцевого значення в межах Конституції, законів України, що цілком узгоджується с положенням пункту 2 статті 4 Європейської хартії місцевого самоврядування.</p>
<p>Шановні друзі, питання встановлення територій територіальних громад не може бути повноваженням централізованої виконавчої влади, тобто Кабінету Міністрів України, а має визначатися виключно нами, Верховною Радою України, спільно з місцевими органами. І це питання має бути вирішено в спеціальному Законі про адміністративно-територіальний устрій, який ми з вами повинні прийняти. За останні 5 років ми, по суті, дали надію місцевому самоврядуванню. Ми почали масштабну реформу, яку зараз мали би закінчити. Натомість цим законопроектом пропонується знищити цю реформу децентралізації. Знову все централізувати в руках нефахової і недолугої влади.</p>
<p>"Європейська солідарність" не буде підтримувати цей законопроект.</p>
<p></p>
<p>ГОЛОВУЮЧИЙ. Дякую.</p>
<p>Цабаль Володимир Володимирович.</p>
<p></p>
<p>15:05:45</p>
<p>ЦАБАЛЬ В.В.</p>
<p>Прошу передати слово Лозинському Роману.</p>
<p></p>
<p>ГОЛОВУЮЧИЙ. Лозинський Роман Михайлович.</p>
<p></p>
<p>15:05:59</p>
<p>ЛОЗИНСЬКИЙ Р.М.</p>
<p>Роман Лозинський, фракція "Голос". Близько 4 місяців тому на Комітет з питань державного будівництва прийшов Представник Президента. Він представляв зміни до Конституції в частині децентралізації. Що він сказав народним депутатам? Він сказав, що зміни до Конституції в частині децентралізації не є предметом для широкого обговорення. І дискусії не відбулося. Що відбулося далі? Президент відкликав ці зміни вперше. Через місяць Президент відкликав зміни до Конституції вдруге. На превеликий жаль, завершити п'ятирічний етап надважливої реформи для нашої країни в такому вигляді, в якому хотіли би всі українці і всі громади, вже не вдасться, на жаль, І це була перша помилка команди монобільшості.</p>
<p>Другою помилкою було те, що діалоги і відкрита широка дискусія розпочалася не одразу. Вона розпочалась тільки тоді, коли у громадах почалися мітинги, почалося гостре незадоволення реформою. Але все-таки це спілкування почалося. Здебільшого було дуже багато зауважень.</p>
<p>Зараз ми бачимо, що цю реформу потрібно завершити. І восени на виборах ми не можемо вийти, голосуючи до місцевих рад, близько 5 чи 6 тисяч сільських, селищних громад. Ми повинні голосувати в об'єднані територіальні громади.</p>
<p>Тому, незважаючи на помилки команди монобільшості, в цьому випадку фракція "Голос" підтримує не цей закон, не це рішення, а завершення децентралізації. І на фінальній стадії останнього закону, де це буде зафіксовано, в парламенті має бути дискусія.</p>
<p></p>
<p>ГОЛОВУЮЧИЙ. Дякую.</p>
<p>Я думаю, що якраз завдяки законам в парламенті і буде дискусія, а не монолог по 16 тисячам правок. Вибачте, колеги.</p>
<p>Смаглюк Ольга Михайлівна.</p>
<p></p>
<p>15:08:16</p>
<p>ВАСИЛЕВСЬКА-СМАГЛЮК О.М.</p>
<p>Передаю слово Віталію Безгіну.</p>
<p></p>
<p>ГОЛОВУЮЧИЙ. Ще раз, вибачте?</p>
<p></p>
<p>ВАСИЛЕВСЬКА-СМАГЛЮК О.М. Віталію Безгіну слово.</p>
<p></p>
<p>ГОЛОВУЮЧИЙ. Віталій Безгін.</p>
<p></p>
<p>15:08:31</p>
<p>БЕЗГІН В.Ю.</p>
<p>Шановна президія, шановні колеги, і Офіс Президента, і уряд, і парламент завжди протягом 6 останніх років озвучує, що реформа децентралізації є пріоритетом. Власне, цей законопроект він і спрямований на те, щоб цю реформу вдало закінчити. Всі ми розуміємо, що до чергових місцевих виборів в нас залишилось вкрай мало часу. І якщо дійсно ми хочемо провести ці вибори на новій адміністративно-територіальній основі, а не залишити країну жити в двох вимірах: вимірах успішної, спроможної, децентралізованої країни та вимірах не об'єднаних сільських і селищних рад, - то ми зараз маємо зробити цей крок, і в тому числі дозволити уряду визначати території і центри територіальних громад, що потім конвертується в закон про райони, який буде наша з вами Верховна Рада голосувати.</p>
<p>Тому фракція "Слуга народу" дуже вдячна тому, що велика кількість колег з інших фракцій і груп підписалася під даним законопроектом, і готові підтримувати його в залі. Децентралізація є пріоритетом і має бути затверджена і закінчена до 25 жовтня 2020 року. Тому прошу всіх підтримати і голосувати.</p>
<p></p>
<p>ГОЛОВУЮЧИЙ. Дякую.</p>
<p>Скорик Микола Леонідович. Після цього переходимо до голосування. А чого не записались?</p>
<p></p>
<p>15:09:50</p>
<p>СКОРИК М.Л.</p>
<p>Народний депутат Скорик, фракція "Опозиційна платформа – За життя". Шановні колеги, шановна президія, шановні громадяни України! Від імені нашої фракції я хотів запропонувати народним депутатам ні в якому разі не підтримувати цей законопроект 2653, тому що є дві проблеми.</p>
<p>Перша проблема. Цей законопроект чітко суперечить Конституції, коли в парламентсько-президентській республіці обмежуються повноваження парламенту. На сьогоднішній день це є нашими повноваженнями, які чомусь передаються, я маю на увазі встановлення меж міст, і там є ряд інших повноважень, які є чітко повноваженнями Верховної Ради, які чомусь вирішили передати Кабінету Міністрів.</p>
<p>Крім того, цей законопроект чітко протирічить Закону про об'єднані територіальні громади, це вже новітній законопроект з новітньої історії, який вже приймали в попередньому скликанні, яким керується це скликання. І ні про яке добровільне об'єднання з прийняттям цього законопроекту мова більше не йде, буде примусове об'єднання.</p>
<p>І мені б хотілося з цієї парламентської трибуни звернутися до керівництва парламенту, до керівництва держави з приводу того, що це є така прихована повзуча конституційна реформа, яка за формою не є конституційною реформою. Мені здається, що Президент мав би поновити роботу конституційної комісії з цього приводу і дійсно розробляти ці кроки стосовно комплексних змін до Конституції.</p>
<p>І останнє. Якщо говорити про позачергове засідання і цей законопроект, він не має ніякого відношення до позачерговості, він не має ніякого відношення до боротьби з пандемією, він не має ніякого відношення до того, щоб вирішувати питання наших громадян, і громадяни проти цього. Проти висловилася і Асоціація міст, і Асоціація місцевого самоврядування, і багато інших.</p>
<p>Я пропоную не підтримувати зазначений законопроект, і наша…</p>
<p></p>
<p>ГОЛОВУЮЧИЙ. Дякую.</p>
<p>Лубінець, з мотивів хвилина. І після цього переходимо до голосування. Будь ласка, запросіть народних депутатів до зали.</p>
<p></p>
<p>15:12:12</p>
<p>ЛУБІНЕЦЬ Д.В.</p>
<p>Шановна президія, шановні колеги народні депутати! Депутатська група "За майбутнє", підтримуючи закінчення реформи децентралізації, буде голосувати і підтримувати цей закон, бо всі ми розуміємо, що децентралізацію закінчити потрібно. Чи вона успішна, чи неуспішна – різні ОТГ дають свої прогнози, але в більшості в нашій країні всі кажуть про те, що вона успішна, її потрібно закінчувати.</p>
<p>Тому хочемо всіх закликати народних депутатів об'єднатися сьогодні принаймні на базі цього закону і показати, що хоча б одну реформу ми готові і можемо всі разом закінчити – реформу децентралізації.</p>
<p>Дякуємо, голосуємо всі "за".</p>
<p></p>
<p>ГОЛОВУЮЧИЙ. Шановні колеги, переходимо до голосування. Будь ласка, запросіть народних депутатів до залу.</p>
<p>Ставлю на голосування пропозицію про прийняття в другому читанні та в цілому з необхідними техніко-юридичними правками проект Закону про внесення змін до Закону України "Про місцеве самоврядування в Україні" (реєстраційний номер 2653).</p>
<p>Готові голосувати? Прошу підтримати та проголосувати.</p>
<p></p>
<p>15:13:44</p>
<p>За-264</p>
<p>Рішення прийнято, закон прийнятий в цілому.</p>
<p>Шановні колеги… По фракціях покажіть.</p>
<p>Шановні колеги, домовлялися, що наступне питання ми будемо приймати рішення без обговорення. Це проект Закону про внесення змін до деяких законодавчих актів України (щодо посилення захисту телекомунікаційних мереж) (реєстраційний номер 2654).</p>
<p>Голосуємо? Ставлю на голосування пропозицію про прийняття за основу проекту Закону про внесення змін до деяких законодавчих актів України (щодо посилення захисту телекомунікаційних мереж) (реєстраційний номер 2654). Готові голосувати? Ставлю на голосування, прошу підтримати та проголосувати.</p>
<p></p>
<p>15:14:44</p>
<p>За-315</p>
<p>Рішення прийнято.</p>
<p>Шановні колеги, ставлю на голосування пропозицію про скорочення наполовину строків подачі правок та пропозицій до законопроекту 2654 до підготовки до другого читання. <i>(Шум у залі)</i></p>
<p>Попросив комітет. Не голосуйте, ви ж не голосуєте.</p>
<p>Прошу підтримати та проголосувати.</p>
<p></p>
<p>15:15:18</p>
<p>За-267</p>
<p>Рішення прийнято. Дякую.</p>
<p></p>
<p>15:15:32</p>
<p>ГОЛОВУЮЧИЙ. Шановні колеги, перелік питань порядку денного позачергового засідання Верховної Ради України вичерпаний. Позачергове засідання Верховної Ради України оголошую закритим. Дякую.</p>
<p></p>


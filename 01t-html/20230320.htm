Засідання 1 (продовження0
20. 03. 2023
            

<p align=center>ЗАСІДАННЯ ПЕРШЕ</p>
<p align=center>(продовження)</p>
<p align=center>Зал засідань Верховної Ради України</p>
<p align=center>20 березня 2023 року, 12 година</p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>12:07:01</p>
<p>ГОЛОВУЮЧИЙ. Слава Україні!</p>
<p>Шановні народні депутати, відповідно до прийнятої нами Постанови "Про деякі питання організації роботи Верховної Ради України дев'ятого скликання під час проведення дев'ятої сесії в умовах дії воєнного стану" сьогодні ми продовжуємо наше пленарне засідання.</p>
<p>Я звертаю увагу, що відповідно до прийнятої Верховною Радою України постанови усі присутні на пленарному засіданні не повинні поширювати інформацію щодо його початку, перебігу та прийнятих у парламенті рішень раніше ніж через годину після оголошення перерви у пленарному засіданні. Я прошу всіх колег поважати прийняті українським парламентом рішення та відповідально поставитися до забезпечення безпеки єдиного законодавчого органу нашої держави.</p>
<p>Шановні колеги, у разі повітряної тривоги буде оголошено перерву у пленарному засіданні і ми всі маємо перейти до безпечних місць відповідно до схеми укриття, яка знаходиться на ваших робочих місцях, а також при виході з залу.</p>
<p>Шановні народні депутати, за парламентською традицією пропоную розпочати роботу з виконання Державного Гімну України.</p>
<p><i>(Лунає Державний Гімн України)</i></p>
<p><a name=_GoBack></a>Шановні народні депутати, сьогодні триває 390-й день повномасштабної збройної агресії Російської Федерації проти України. Україна продовжує боротьбу за свою свободу і незалежність. У ці дні наші помисли, безумовно, з героїчними захисниками України, нашими Збройними Силами, усіма, хто не лише стримує ворога, але й готує нашу велику перемогу, а наші думки у ці дні з незламним Маріуполем, який рік тому мужньо тримав оборону проти агресора, що вторгся на наші землі.</p>
<p>Сьогодні ми також згадуємо жертв бучанської трагедії, де сталося масове вбивство українського цивільного населення, де український народ зазнав жорстокого геноциду. В нашій пам'яті кожне місто і кожне ім'я.</p>
<p>Нині і назавжди наші серця з легендарним воїном "Да Вінчі", командиром спецпідрозділу, Героєм України Дмитро Коцюбайлом. Ми ніколи не пробачимо. Ми обов'язково покараємо вбивць по-звірячому розстріляного у полоні нашого славного воїна Олександра Мацієвського, останніми словами якого стали слова "Слава Україні". Ці слова обов'язково стануть вироком його вбивцям, як і усім, хто вчиняв вбивство, катування і мародерство. Покарання злочинців буде незворотним. Початок притягнення до відповідальності покладено високим і справедливим рішенням Міжнародного кримінального суду про видачу ордера на арешт Президента Російської Федерації Путіна. Наша жертва не залишиться безкарною, ми ніколи не пробачимо вбивць, як і ніколи не забудемо полеглих у боях за Україну воїнів та всіх мирних громадян, які загинули внаслідок злочинної російської навали. Я прошу вшанувати їхню світлу пам'ять хвилиною мовчання.</p>
<p><i>(Хвилина мовчання) </i></p>
<p>Дякую. Прошу сідати.</p>
<p>Шановні народні депутати, відповідно до статті 28 Регламенту Верховної Ради України перед початком розгляду питань пропоную провести сигнальне голосування. Я нагадую, що необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло.</p>
<p>Шановні колеги, я прошу взяти участь у сигнальному голосуванні.</p>
<p></p>
<p>12:12:48</p>
<p>За – 231, проти – 9, 3 – утримались, все, як завжди. Дякую, колеги.</p>
<p>Шановні народні депутати, сьогодні день народження у наших колег народних депутатів: Оксани Василівни Савчук (позафракційна), давайте привітаємо (<i>Оплески)</i>; Олександра Борисовича Матусевича ("Слуга народу") <i>(Оплески)</i>, а також Юрія Олексійовича Павленка ("Платформа за життя і мир"). Давайте їх привітаємо, шановні колеги. <i>(Оплески) </i></p>
<p>Ще раз, звертаюся до всіх колег із закликом неухильно дотримуватись безпекових правил у Верховній Раді України і не поширювати інформацію щодо перебігу пленарного засідання, прийнятих у парламенті рішень, раніше ніж через годину після завершення нашої роботи.</p>
<p>Шановні народні депутати, перелік питань, який був попередньо узгоджений Погоджувальною радою, вам надано, переходимо до його розгляду.</p>
<p>І так, починаємо з першого. Перше питання – це проект Постанови про Заяву Верховної Ради України про необхідність забезпечення відповідальності осіб, винних у вчиненні найтяжчих злочинів за міжнародним правом на території України (реєстраційний номер проекту Постанови 9122).</p>
<p>Шановні колеги, я ставлю пропозицію включити це питання до порядку денного сесії. Оскільки тут автори всі, керівництво парламенту і представники фракцій і груп, я сподіваюсь, що ми об'єднаємося в цьому голосуванні.</p>
<p>Ставлю пропозицію включити проект Постанови 9122 до порядку денного сесії. Прошу народних депутатів голосувати. </p>
<p></p>
<p>12:14:41</p>
<p>За-271</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>12:15:02</p>
<p>За-249</p>
<p>Рішення прийнято.</p>
<p>Шановні колеги, на Погоджувальній раді ми домовилися, буде виступ у вигляді зачитання цієї заяви, щоб всі могли її почути. Тому прошу не виключати мікрофон. І після цього від кожної фракції, групи по 3 хвилини.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>12:15:20</p>
<p>ГОЛОВУЮЧИЙ. До слова запрошується Голова Верховної Ради України Руслан Олексійович Стефанчук.</p>
<p></p>
<p>12:15:33</p>
<p>СТЕФАНЧУК Р.О.</p>
<p>Шановні колеги, Заява Верховної Ради України про необхідність забезпечення відповідальності осіб, винних у вчиненні найтяжчих злочинів за міжнародним правом на території України.</p>
<p>Керуючись Статутом Організації Об'єднаних Націй та наголошуючи на зобов'язанні всіх держав-членів, передбаченому у статті 2 Статуту, утримуватися в їхніх міжнародних відносинах від погрозою силою або її застосування проти територіальної цілісності чи політичної незалежності будь-якої держави, або будь-яким іншим способом, несумісним із цілями Організації Об'єднаних Націй, а також розв'язувати свої міжнародні суперечки мирними засобами таким чином, щоб не наражати на загрозу міжнародний мир та безпеку і справедливість,</p>
<p>керуючись також іншими міжнародними договорами, стороною яких є Україна, зокрема Гаазькими конвенціями 1899 та 1907 років, Женевськими конвенціями 1949 року та Додатковими протоколами до них, Конвенцією Організації Об'єднаних Націй про запобігання злочину геноциду та покарання за нього у 1948 році, Конвенцією ООН про боротьбу з фінансуванням тероризму 1990 року, Конвенцією ООН про ліквідацію всіх форм расової дискримінації 1969 року, Міжнародною конвенцією для захисту всіх осіб від насильницького зникнення 2006 року,</p>
<p>нагадуючи про Резолюцію Генеральної Асамблеї ООН 3314 (ХХІХ) від 14 грудня 1974 року "Визначення агресії", яка визначає агресію як застосування сили державою проти суверенітету, територіальної цілісності або політичної незалежності іншої держави чи іншим чином, не сумісним із Статутом ООН,</p>
<p>вітаючи діяльність Незалежної міжнародної слідчої комісії за розслідування порушень в України, створеної відповідно до Резолюції Ради ООН з прав людини A/HRC/RES/49/1 від 4 березня 2022 року,</p>
<p>беручи до уваги доповідь Незалежної міжнародної слідчої комісії з розслідування порушень в Україні від 15 березня 2023 року, згідно з якої вторгнення російських збройних сил на територію України є актом агресії проти України відповідно до визначення агресії, яке відображене в Резолюції Генеральної Асамблеї ООН 3314 (ХХІХ), а також додатково встановлених комісією фактів вчинення російською владою масових воєнних злочинів у сфері прав людини та міжнародного гуманітарного права, а саме умисні вбивства, незаконне позбавлення волі, катування, зґвалтування, а також насильницьке переміщення та депортація дітей,</p>
<p>наголошуючи, що Генеральна Асамблея Організації Об'єднаних Націй визнала факт вчинення Російською Федерацією агресії проти України на порушення пункту 4 статті 2 Статуту ООН,</p>
<p>відзначаючи, що Генеральна Асамблея Організації Об'єднаних Націй наголосила на необхідності забезпечення відповідальності за найтяжчі злочини за міжнародним правом, вчинених на території України, шляхом відповідних справедливих і незалежних розслідувань та судового переслідування на національному чи міжнародному рівнях, а також забезпечення справедливості для всіх жертв і запобігання майбутнім злочинам,</p>
<p>зважаючи на Лондонську декларацію про покарання злочинів, учинених під час війни від 13 січня 1942 року, яка стала першим етапом на шляху до створення міжнародно-правової системи для переслідування воєнних злочинів в Європі, Резолюцією Генеральної Асамблеї Організації Об'єднаних Націй "Про підтвердження принципів міжнародного права, визнаних статутом Нюрнберзького трибуналу" (A/RES/95(1946), яка затвердила принципи міжнародного права, визнані статутом та рішенням Нюрнберзького трибуналу, та Нюрнберзькі принципи, розроблені Комісією міжнародного права ООН, що визначають, які діяння є воєнними злочинами включно з принципом, відповідно до якого планування, підготовка, початок або ведення агресивної війни чи війни в порушення міжнародних угод, договорів або гарантій, а також участь у загальному плані чи змові, з метою здійснення будь-яких дій, є злочинами, які підлягають відповідальності згідно з Міжнародним правом,</p>
<p>беручи до уваги Римський статут Міжнародного кримінального суду, а також нагадуючи, що Верховна Рада України, діючи від імені українського народу як єдиний орган законодавчої влади України визнали юрисдикцію Міжнародного кримінального суду з метою притягнення до міжнародної кримінальної відповідальності за злочини проти людяності, воєнні злочини, вчинені на території України, передбачені статтями 7 т<a name=Temp></a>а 8 Римського статуту (Постанова Верховної Ради України від 4 лютого 2015 року №145-VIII),</p>
<p>поділяючи позицію Парламентської асамблеї Ради Європи, висловлену в її резолюціях 2436 від 28 квітня 2022 року "Агресія Російської Федерації проти України: забезпечення відповідальності за серйозні правопорушення Міжнародного гуманітарного права та інші міжнародні злочини" та 2482 від 26 січня 2023 року "Правові та правозахисні аспекти агресії Російської Федерації проти України", а також у рішеннях Європейського парламенту №2022/2655(RSP) від 19 травня 2022 року "Про боротьбу із безкарністю за воєнні злочини в Україні" та "Щодо створення трибуналу зі злочину агресії проти України", декларація Парламентської Асамблеї НАТО "Підтримки України" та резолюції Парламентської Асамблеї ОБСЄ "Агресивна війна Російської Федерації проти України та її народу, що становлять загрозу безпеці всього регіону ОБСЄ",</p>
<p>наголошуючи, що збройна агресія Російської Федерації розпочалася 19 лютого 2014 року з неоголошених і прихованих вторгнень на територію України підрозділів збройних сил та інших силових відомств Російської Федерації, а також шляхом організації та підтримки терористичної діяльності на окремих територіях України, а 24 лютого 2022 року переросла в повномасштабне збройне вторгнення на суверенну територію України,</p>
<p>нагадуючи, що в ході збройної агресії та окупації частини української території збройні сили Російської Федерації, інші підконтрольні військові формування, а також окупаційні адміністрації Російської Федерації на тимчасово окупованих територіях України здійснили та продовжують здійснювати масові воєнні злочини та злочини проти людяності,</p>
<p>з обуренням констатуючи, що під час початку звільнення силами безпеки та силами оборони України тимчасово окупованих територій у містах Буча, Ірпінь, Бородянка, Гостомель, Ізюм та багатьох інших населених пунктах України, було виявлено масові, незаперечні докази вчинення збройними силами Російської Федерації та підконтрольними їй збройними формуваннями воєнних злочинів, злочинів проти людяності та злочинів геноциду, які були спрямовані на знищення Українського народу,</p>
<p>засуджуючи злочини, що вчиняються, що включають систематичні умисні вбивства цивільного населення, навмисне нанесення ракетних ударів по цивільному населенню та об'єктах цивільної інфраструктури, численні випадки сексуального насильства, депортацію та насильницьке переміщення громадян України, включаючи дітей, на територію Російської Федерації та тимчасово окуповані нею території України, систематичне здійснення фізичного та психологічного насильства над цивільним населенням України, у тому числі посадовими особами органів державної влади та органів місцевого самоврядування, представниками громадських організацій, місцевими активістами, журналістами, священнослужителями, вчителями, лікарями та іншими категоріями громадян України,</p>
<p>відзначаючи, що Бучанська трагедія, авіаудар по маріупольському театру, зухвале вбивство солдата Збройних Сил України, Героя України Олександра Мацієвського та багато інших випадків звірств росіян на території України впродовж цієї війни стали міжнародними символами воєнних злочинів, злочинів проти людяності та злочину геноциду, що вчинялися та продовжують вчинятися Російською Федерацією, її Збройними Силами та іншими підконтрольними їй збройними формуваннями,</p>
<p>визначаючи триваюче розслідування, яке проводиться Міжнародним кримінальним судом, що може здійснювати юрисдикцію щодо будь-яких воєнних злочинів, злочинів проти людяності, злочинів геноциду, вчинених на території України та проти України з 21 листопада 2013 року, та вітаючи рішення Палати попереднього провадження Міжнародного кримінального суду про видачу ордера на арешт президента Російської Федерації Володимира Путіна на Уповноваженої з прав дитини в Офісі Президента Російської Федерації Марії Львової-Бєлової на підставі доказів про їхню відповідальність за вчинення воєнного злочину, а саме за незаконну депортацію та незаконне переміщення населення України, зокрема дітей з окупованих територій України до Російської Федерації всупереч статті 8 (2)(а)(VII) і статті 8 (2)(b)(VIII) Римського статуту,</p>
<p>висловлюючи всебічну підтримку зусиллям прокурора Міжнародного кримінального суду в його подальших діях і запобіганням безкарності осіб, які вчинили найтяжчі та за міжнародним правом злочини, що сприятиме стримуванню таких злочинів,</p>
<p>ще раз підкреслюючи, що першопричиною всіх цих злочинів є злочин агресії, який вчиняє вище політичне і військове керівництво Російської Федерації проти України,</p>
<p>наголошуючи, що справедливе покарання та притягнення до відповідальності всіх осіб, винних у вчиненні воєнних злочинів, злочинів проти людяності, злочину геноциду та злочинів агресії, а також відшкодування заподіяної шкоди є обов'язком та непорушними умовами відновлення справедливості і миру в Україні,</p>
<p>Верховна Рада України:</p>
<p>звертається до парламентів та урядів іноземних держав, універсальних та регіональних міжнародних організацій та парламентських асамблей із закликом рішуче засудити найтяжчі злочини за міжнародним правом, які були вчинені збройними силами Російської Федерації, іншими підконтрольними їй військовими формуваннями, окупаційними адміністраціями Російської Федерації на території України, політичним та військовим керівництвом Російської Федерації, та здійснити всі можливі заходи для розслідування цих злочинів, притягнення до відповідальності та справедливого покарання всіх винних у їх скоєнні в рамках національних та міжнародних юрисдикцій.</p>
<p>Друге. Закликає міжнародну спільноту здійснювати найжорстокіший політичний та санкційний тиск на Російську Федерацію та її посадових осіб, включаючи найвище керівництво, для належного виконання Наказу Міжнародного Суду ООН про застосування тимчасових заходів від 16 березня 2022 року в рамках розпочатого Україною провадження проти Російської Федерації щодо тлумачення застосування або виконання Конвенції ООН про запобігання злочину геноциду та покарання за нього 1948 року;</p>
<p>наполегливо закликає сторони-учасниці Римського статуту здійснити всі можливі заходи для виконання рішення Палати попереднього провадження Міжнародного кримінального суду про видачу ордеру на арешт президента Російської Федерації Володимира Путіна та уповноваженої з прав дитини в офісі президента Російської Федерації Марії Львової-Бєлової та їх подальшої передачі в розпорядження Суду відповідно до взятих на себе зобов'язань згідно з Римським статутом.</p>
<p>Наступне. Підтверджує свій заклик, висловлений у Зверненні Верховної Ради України до Організації Об'єднаних Націй, Європейського Парламенту, Парламентської Асамблеї Ради Європи, Парламентської Асамблеї НАТО, Парламентської Асамблея ОБСЄ, Парламентської Асамблеї ГУАМ, національних парламентів іноземних держав, затвердженому Постановою №2663-ІХ від 7 жовтня 2022 року, підтримати створення спеціального міжнародного трибуналу щодо злочину агресії проти України, який матиме юрисдикцію щодо розслідування та притягнення до відповідальності вищого політичного та військового керівництва Російської Федерації за вчинення злочину агресії проти України;</p>
<p>закликає держави та інші зацікавлені сторони надати максимально можливу підтримку діяльності Міжнародного центру з кримінального переслідування злочину агресії проти України задля пришвидшення і посилення розслідування злочину агресії шляхом отримання ключових доказів.</p>
<p>Наступне. Вітаючи міжнародну підтримку та зусилля спільної слідчої групи з розслідування найтяжчих міжнародних злочинів, вчинених на території України, та консульських груп з метою забезпечення понесення повної відповідальності за найтяжчі за міжнародним правом злочини, вчинені на території України, звертаються із закликом до парламентів іноземних держав спонукати їх уряди до приєднання до цих груп та надання всебічної підтримки їх роботі.</p>
<p>І останнє. Зважаючи на те, що відшкодування шкоди або збитків є невід'ємною частиною встановлення справедливості, звертається із закликом до урядів, парламентів іноземних держав, універсальних і регіональних міжнародних організацій та парламентських асамблей надати підтримку у створенні міжнародного механізму з відшкодування шкоди або збитків, завданих внаслідок міжнародно-протиправних дій Російської Федерації в Україні або проти України, створення міжнародного механізму реєстрації збитків, що став би інструментом збору доказів та інформації, заяв щодо шкоди або збитків, завданих фізичним і юридичним особам держави Україна внаслідок міжнародно-протиправних дій Російської Федерації в Україні, або проти України, що вчинилися, починаючи з 19 лютого 2014 року, а також інструментом просування та координації процесу збору відповідних доказів.</p>
<p>Це проект заяви, який просимо підтримати. Дякую, колеги.</p>
<p></p>
<p>ГОЛОВУЮЧИЙ. Дякуємо, Руслане Олексійовичу. Також дякуємо колективу авторів за проведену роботу.</p>
<p>Прохання записатися на виступ від фракції по 3 хвилини, будь ласка.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>12:29:02</p>
<p>ГОЛОВУЮЧИЙ. Будь ласка, Степан Іванович Кубів, фракція "Європейська солідарність".</p>
<p></p>
<p>12:29:07</p>
<p>КУБІВ С.І.</p>
<p>Шановний пане Голово, пані, колеги! Прошу передати В'ятровичу Володимиру.</p>
<p>Дякую.</p>
<p></p>
<p>ГОЛОВУЮЧИЙ. Володимир Михайлович В'ятрович, будь ласка.</p>
<p>Володимир Михайлович В'ятрович, будь ласка.</p>
<p></p>
<p>12:29:25</p>
<p>В’ЯТРОВИЧ В.М.</p>
<p>Шановні колеги, трохи більше як рік тому, на початку 2022 року, містечко Буча, напевно, було абсолютно невідомим для цілого світу. Містечко Буча було відомим, напевно, для нас, для киян, як тихе лісове передмістя нашої столиці. Містечко Буча для мене особисто було тим місцем, куди я їхав з рідного Ворзеля в кафе, куди я водив малого в Пластовий центр на футбол, яке було абсолютно тихим і спокійним.</p>
<p>Ситуація кардинально помінялася після цих страшних подій, які сталися рік тому. Я пригадую перше враження, коли побачив ті фотографії з Бучі минулого року. Для мене як для історика ці фото страшенно нагадували те, що я бачив в історичних фото часів Другої світової війни. Я був одним із тих, хто створював музей "Тюрма на Лонцького". Там, власне, в цьому місці відбулися страшні страти совєтським режимом людей, яких було захоплено в осадні моменти перед відходом совєтської влади. Так от, фотографії в Бучі страшенно нагадували кольоризовані фото 1941 року.</p>
<p>Чому стали можливими такі страшні злочини в наш час, в 2022 році? Справа в тому, що ми не розповіли світові, ми не розповіли собі про ті страшні злочини, які мали місце в минулому. На жаль, злочини комуністичного тоталітарного режиму залишилися незасудженими. Відтак ті злочини повторилися, тому що не було Нюрнберга проти Сталіна, тому що Сталін вийшов переможцем з цієї війни.</p>
<p>Сьогодні ми знаємо, що цей злочин, який стався в Бучі, був лише елементом ширшої політики злочинів, які мали місце від початку повномасштабного вторгнення. Сьогодні ми знаємо, що це планомірний геноцид, який здійснює Росія, це не просто війна – це масове знищення України і української нації. Сьогодні ми знаємо, що цей злочин чиниться не просто так, він є реалізацією ідеології "руського мира" або ідеології рашизму.</p>
<p>Тому, користуючись нагодою, закликаю керівництво парламенту поставити на голосування дуже важливу постанову, так само важливу постанову із заявою про засудження рашизму як ідеології та практики, яка здійснюється зараз в Україні... Російською Федерацією проти українців.</p>
<p>Переконаний, що ми повинні звертатися і ми правильно робимо, що звертаємося до цілого світу з засудженням геноциду, який чинить Росія зараз на українській території.</p>
<p>Ми не притягнули до відповідальності злочинців, які чинили злочини в комуністичні часи. Ми повинні зробити це щодо сучасних злочинців. Ми повинні зробити все так, щоб це містечко Буча з'явилося в підручниках історії поруч з іншим містечком – Сребрениця, як приклад страшного геноциду. Я переконаний, що наша перемога у цій війні, засудження Путіна і його режиму – це єдина гарантія того, що "ніколи знову" буде стосуватися не тільки часів Другої світової війни, а буде стосуватися і тих страшних злочинів, які нині Росія чинить проти України.</p>
<p>Тому, звичайно, підтримуємо цю заяву. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Будь ласка, Мороз Володимир Вікторович, депутатська група "Відновлення України". Будь ласка.</p>
<p></p>
<p>12:32:31</p>
<p>МОРОЗ В.В.</p>
<p>Прошу передати слово Артему Дмитруку.</p>
<p></p>
<p>ГОЛОВУЮЧИЙ. Будь ласка, Дмитрук Артем.</p>
<p></p>
<p>12:32:42</p>
<p>ДМИТРУК А.Г.</p>
<p>Шановні колеги, шановний пане Голово! Масштаби злочинів російських агресорів вимагають створення свого Нюрнберга, окремого міжнародного трибуналу, який забезпечить справедливе правосуддя як для російського військового та політичного керівництва, так і для всіх виконавців цих воєнних злочинів. За злочини проти людяності, за акти геноциду проти українського народу має бути відплата. За Бучу, за Бородянку, за Харківщину, Чернігівщину та Сумщину, за Маріуполь і Херсон, за Бахмут та Авдіївку, за Краматорськ, за Дружківку та Костянтинівку - за всі міста та села України агресор понесе відповідальність.</p>
<p>Нещодавнє рішення Міжнародного кримінального суду в Гаазі видати ордер на арешт Путіна є невеликим кроком в одній справі, та водночас гігантським проривом у наближенні кінця агресора. Агресор заплатить за все.</p>
<p>Ми відбудуємо зруйновані міста, відновимо нашу квітучу країну. Для того, щоб це відбулося, на міжнародному рівні потрібен працюючий єдиний механізм з відшкодування збитків з боку Росії. Його неодмінно потрібно створити у найкоротші терміни.</p>
<p>Депутатська група "Відновлення України" підтримує текст даної заяви. Всі особи, які вчинили злочини, мають бути покарані. Україна переможе. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Будь ласка, Рущишин Ярослав Іванович, фракція політичної партії "Голос".</p>
<p></p>
<p>12:34:14</p>
<p>РУЩИШИН Я.І.</p>
<p>Прошу передати Соломії Бобровській.</p>
<p></p>
<p>ГОЛОВУЮЧИЙ. Соломія Бобровська. Соломія Анатоліївна, будь ласка.</p>
<p></p>
<p>12:34:26</p>
<p>БОБРОВСЬКА С.А.</p>
<p>Соломія Бобровська, фракція "Голос". Шановні колеги, ви знаєте, все вірно і правильно, коли ми звертаємося до наших міжнародних партнерів і просимо фіксувати і визнавати в тому числі і геноцид, який скоюється проти українського народу. Але те, що трапляється під час великої війни останнього року, і під час російсько-української війни, яка триває з 14-го року – це все наслідок великої довгої політики. Зокрема ця політика сьогодні триває і у Верховній Раді наявною "п'ятою колоною" в цій залі, в кого до сих пір є мандати, які до сих пір представляють український народ, на жаль, і за це соромно і ганебно. Таке трапляється і в обласних радах, починаючи від Одещини, закінчуючи Рівненщиною, яка розформовує національно-патріотичні заклади, де виховується молодь.</p>
<p>І хотіла би привести в приклад вам сьогодні Сумську область, яка, на жаль, на сьогодні не має очільника. Я звертаюсь до тих народних депутатів, які представляють, і мажоритарників саме Сумської області звернутися до Офісу Президента і Президента щодо призначення голови як тої особи, яка очолює не просто обласну державну адміністрацію, але військову адміністрацію, яка, власне, керує і допомагає і є сервісом для наших сьогодні Збройних Сил України.</p>
<p>Але більше того, саме ця область представляє собою більшість голів громад, які представляють нашого колишнього колегу Андрія Деркача, який має підозру і від українського законодавства, і від Сполучених Штатів Америки. На жаль, саме там і криється велика кліка російської церкви, православної церкви. І на жаль, на сьогодні в нашому залі не виносяться законопроекти, які вже пройшли і комітет у тому числі гуманітарний, але не ставляться на порядок денний.</p>
<p>Тому перед тим, коли ми просимо весь світ звернути увагу на нас, давайте ми самі звернемо увагу на свою поведінку. Мені видається, що сьогодні Київ живе так, наче війни тут немає. І це дуже некрасивий і нехороший прецедент, тому що Бахмут – у крові, Херсон – у крові, Харківська область вся на дибах і воює. Ми чекаємо контрнаступ з настроєм таким, наче ми ще далі знаходимося, ніж у лютому 22-го року. Мені видається, це величезною ганьбою.</p>
<p>Дякую.</p>
<p></p>
<p>ГОЛОВУЮЧИЙ. Слово надається народному депутату Наливайченку Валентину Олександровичу, фракція політичної партії Всеукраїнське об'єднання "Батьківщина".</p>
<p>Будь ласка, Валентин Олександрович.</p>
<p></p>
<p>12:36:43</p>
<p>НАЛИВАЙЧЕНКО В.О.</p>
<p>Шановний пане Голово, пані та панове, шановні, дорогі громадяни України! Валентин Наливайченко, фракція "Батьківщина". Ми сьогодні тут для того, щоб зрозуміти і вирішити, що насправді тільки вимог про покарання недостатньо. Україна і весь склад уряду, весь склад парламенту, всі ми маємо можливість, а головне – зобов'язання для того, щоб в Україні тут і зараз була створена в складі Генеральної прокуратури спеціальна прокуратура для покарання міжнародних і воєнних злочинців, для того, щоб в Міністерстві юстиції працювала спеціальна група найвищого рівня для вирішення двох ключових питань для України.</p>
<p>Перше. Міжнародна угода про спеціальний міжнародний трибунал. І друге. Настав час, шановні друзі, захистити жертв, свідків російської окупації та російських катівень по всій Україні.</p>
<p>У нас з вами 464 причини діяти – саме стільки українських дітей вбив російський окупант, саме стільки наших дітей втратили життя, як і десятки тисяч дітей, яких вивезли примусово з території України. І ми знаємо, що вони від Кольського півострову біля Мурманська до Владивостока розкидані в злочинний спосіб тим режимом, який розв'язав війну проти нас. А це означає, що настав час, щоб кожна катівня, починаючи від Бучі і до Херсона, кожний каратель, який розстрілював наших українців, мордував і піддавав тортурам, від Ізюма до Харкова і до Херсона, Бучі і так далі, були названі нашим правосуддям, бо ми вимагаємо справедливості, і ми маємо її забезпечити. Має бути порушене кримінальне провадження про геноцид українського народу. Ви запитаєте ким, я вам відповім – Службою безпеки України та Генеральною прокуратурою України. Що зважає? Що затягує? На мій погляд, нічого.</p>
<p>Тому фракція "Батьківщина" чітко пропонує організувати парламентські слухання тут, в Україні, тут, у верховній залі, запросити Генерального прокурора, керівників правоохоронних органів і сказати, і вирішити, чим ще ми можемо допомогти для того, щоб покарання і справедливість відбувалися тут і зараз, починаючи з української землі, з українських судів, і до Гааги, до Міжнародного суду включно. Слава Україні!</p>
<p></p>
<p>ГОЛОВУЮЧИЙ. Героям слава!</p>
<p>Далі, будь ласка, замість народного депутата Папієва народний депутат Павленко, іменинник сьогоднішній, "Платформа за життя і мир". Будь ласка.</p>
<p></p>
<p>12:40:03</p>
<p>ПАВЛЕНКО Ю.О.</p>
<p>Шановний пане Голово, шановні колеги! Рішення про видачу ордера на арешт злочинця Путіна, без сумніву, привернуло увагу всього світу до проблем і злочинів проти української дитини, які скоюються російськими злочинцями. Це рішення, без сумніву, потребує повноцінної реалізації і притягнення кожного, хто скоював і сьогодні, в цей день, робить злочин проти української сім'ї, української дитини, українських громадян. Ми, без сумніву, підтримуємо дане звернення Верховної Ради України до міжнародної спільноти з тим, аби як можна швидше це рішення стало реальністю і кожен злочинець був притягнутий до відповідальності.</p>
<p>Рішення Міжнародного кримінального суду, ордер на арешт – це лише перший крок. Важливо, щоб наше сьогоднішнє звернення і подальші дії призвели до того, аби всі країни світу об'єдналися для створення суду для проведення трибуналу над Путіним і всією злочинною його владою. Переконаний, що в наших силах сформувати всю необхідну доказову базу, в наших силах спільно з міжнародними партнерами кожного притягнути до відповідальності. Натомість є надзвичайно важливим, що роблять органи української влади, ефективна системна державна політика по захисту кожної дитини, яка стала жертвою злочину, кожної дитини, яка постраждала від військових дій і збройного конфлікту. Важлива наша дія по мінімізації і недопущенню наступних злочинів проти цих дітей. І тут не лише тема військова, тут надзвичайно є важлива роль і функції Міністерства соціальної політики як ключового органу в системі органів влади по захисту і забезпеченню прав дитини.</p>
<p>Тому вчергове звертаємося з цієї трибуни, просимо Президента України підписати відповідний Закон, пів року тому назад ухвалений в цій залі, щодо формування ефективної моделі захисту і забезпечення прав дитини знизу догори. Ми закликаємо відмінити ті помилки, які сьогодні зроблені Міністерством соцполітики, це, зокрема, виведення з обліку тих дітей, які перебувають на окупованих територіях. Як могло так статися, що наші українські діти-сироти, діти, позбавлені батьківського піклування, які опинилися на окупованих територіях, чомусь рішенням Мінсоцполітики виведені із згаданого обліку. Як могло статися, що через рік війни дітей-сиріт в країні стало менше, а не більше за даними…</p>
<p></p>
<p>ГОЛОВУЮЧИЙ. Слово надається народному депутату Костюху Анатолію Вячеславовичу, фракція політичної партії "Слуга народу".</p>
<p></p>
<p>12:43:16</p>
<p>КОСТЮХ А.В.</p>
<p>Прошу передати слово моїй колезі Марині Олегівні Бардіній.</p>
<p></p>
<p>ГОЛОВУЮЧИЙ. Будь ласка, Марина Олегівна.</p>
<p></p>
<p>12:43:27</p>
<p>БАРДІНА М.О.</p>
<p>Доброго дня, колеги. Доброго дня, колежанки. Наша фракція вітає рішення Міжнародного кримінального суду про видачу ордера на арешт президента Російської Федерації Путіна та його уповноваженої з прав людини. Ми беззастережно віримо в те, що всі злочинці, які вчиняють воєнні злочини на території України, включно з вищим політичним та військовим керівництвом, будуть притягнені до відповідальності. Ми з вами тут бачимо найжорсткіші воєнні злочини, які є у міжнародному праві і не лише. Ми бачимо злочини проти цивільного населення. Ми бачимо спеціальне нищення цивільної інфраструктури в Україні. Ми бачимо злочини сексуального насильства, примусову депортацію переміщення українських громадян включно з дітьми.</p>
<p>Ми вважаємо, беззаперечно, що це рішення є перемогою України на дипломатичному фронті, перемогою наших міжнародних партнерів. Воно є одним із важливих на етапі адвокації України за створення міжнародного трибуналу по злочину агресії і притягнення Російської Федерації до відповідальності, включно з вищим, воєнним та політичним керівництвом.</p>
<p>Сьогодні злочини, вчинені Російською Федерацією, активно розслідуються нашими правоохоронними органами, Генеральною прокуратурою України. Українські суди вже виносять справи і притягують злочинців до відповідальності.</p>
<p>Ми всіляко супроводжуємо роботу Міжнародного кримінального суду, адже зацікавлені, як ніхто, у притягненні злочинців до відповідальності. На конференції, до речі, цього місяця "Об'єднані заради справедливості" було прийнято рішення про створення міжнародного центру спеціальної групи слідчих прокурорів, які вже влітку в Гаазі розпочнуть також сприяти міжнародним інстанціям в розслідуванні усіх злочинів, вчинених Російською Федерацією на нашій території.</p>
<p>Ми вдячні спільній слідчій групі, яка також вже сьогодні розслідує найважчі злочини, вчинені Російською Федерацією. Ми віримо у створення міжнародного спеціального трибуналу над Путіним, над Путіним і всіма його поплічниками. Для нас величезна відповідальність сьогодні довести українцям, що справедливість існує. І справедливість ми побачимо, коли Путін буде засуджений.</p>
<p>Я дякую вам всім за вашу роботу. Я дякую нашим військовим, волонтерам, медикам, Президенту, уряду. Давайте разом продовжувати працювати в інтересах України.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Тарас Іванович Батенко, група "Партія "За майбутнє".</p>
<p>Шановні колеги, дайте пройти колезі.</p>
<p></p>
<p>12:46:40</p>
<p>БАТЕНКО Т.І.</p>
<p>Шановні колеги, шановний пане Голово Верховної Ради, важлива заява сьогоднішня про необхідність забезпечення відповідальних осіб, винних у вчинені найтяжчих злочинів за міжнародним правом на території України, повинна бути імплементована рано чи пізно в повному обсязі, але доведена до кінця.</p>
<p>Стільки потрясінь пройшла українська нація за останні 100 років, починаючи від Першої світової війни, від періоду міжвоєнного, Голодомор, Друга світова війна, національно-визвольні змагання, і тільки зараз українська нація, маючи державу, зберігши її після повномасштабного вторгнення Російської Федерації, має можливість не тільки апелювати, має можливість не тільки вимагати, але має можливість бачити, як реалізовується міжнародна судова система стосовно злочинів проти людяності на прикладі злочинів, які застосовувались стосовно українців, українських громадян.</p>
<p>Я вважаю і наша група переконана і я вважаю, що кожен з присутніх у цьому залі скаже, що немає строку давності для злочинів, як це було зі злочинами, які скоювалися нацистським режимом у роки Другої світової війни. Фактично до кожного з них було застосовано трибунал в Нюрнбергу і після Нюрнберга рано чи пізно злочинці були піймані живими і покарані. Тому з часу Другої світової війни міжнародна кримінальна система і міжнародне кримінальне право суттєво просунулися вперед, чого, на жаль, не було в попередні періоди і злочини тоді були непокарані. Вандалізм, варварство і дикунство у ХХІ столітті неприпустимі і це повинен розуміти кожен, хто його здійснює на території України і здійснював. Слободан Мілошевич, Чарльз Тейлор (Ліберія), Ухуро Кеніятта (Кенія), Лоран Гбабо (Кот-д'Івуар), Омар аль-Башир (Судан) і Володимир Путін. Я вважаю, що прекрасне так зване товариство, яке так чи інакше, хтось вже сів на лаву підсудних, хто був покараний в інший спосіб, як Муаммар Каддафі і Саддам Хусейн, але тоталітарна шкаралупа, як лебедина після, для президента Росії, вона неодмінно іде до завершення, ця лебедина пісня. Віра в ліберальну Росію, як хтось хоче це і марить в Західному світі, – це оманлива мрія, яка поки неможлива в тих кордонах, в яких існує Російська Федерація.</p>
<p>Тому спеціальний міжнародний трибунал – це неминуча річ для керівництва Росії. Дякую.</p>
<p align=center></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>12:49:51</p>
<p>ГОЛОВУЮЧИЙ. Бакунець Павло Андрійович, "Довіра".</p>
<p></p>
<p>12:49:53</p>
<p>БАКУНЕЦЬ П.А.</p>
<p>Шановний пане Голово, шановні народні депутати, дорогий український народе! Павло Бакунець, Львівщина, депутатська група "Довіра".</p>
<p>Звичайно, що сьогоднішня заява, власне, скріплена цією постановою Верховної Ради, є дуже і дуже важливою, адже дуже багато втрат, болю, горя, принесла ця війна для українського народу. Війна, яку вже багато років тому розв'язав терористичний кремлівський режим для того, аби загарбати українську вільну демократичну державу. Що гірше, понад рік тому терористи з Кремля завдяки своїм посіпакам вирішили вчинити справжній геноцид українського народу, вирішили знищити нашу українську націю. Це ще більше горе, як війна. Звичайно, що були знищені села, міста, мільйони українців залишилися без рідного дому, і все це є наслідком цього геноциду, спровокованого терористичним кремлівським режимом.</p>
<p>Ми віримо, що міжнародна спільнота підтримає створення, власне, міжнародного спеціального трибуналу, в якому понесуть відповідальність за ці злочини, вчинені проти українського народу все кремлівське, політичне військове керівництво Росії. Ми віримо про те, що всі злочини будуть, власне, доказаними, доведеними, і злочинці, терористи з Кремля, понесуть за це відповідальність.</p>
<p>Ми також розуміємо, що, на жаль, через цей геноцид сталося таке, чого, на жаль, ніколи не повернеш, яким би не було покарання, - це життя, життя наших найвідважніших українців, захисників і захисниць, які боронили і боронять нашу землю. Це життя тисяч цивільних людей, котрі повмирали від російських бомб, ракет, котрі ще гірше, були закатованими в різних підвалах. Ще гірше – це, власне, життя українських дітей, тих, котрих кремлівський терористичний режим забрав від українських батьків, і їх є тисячі.</p>
<p>І ми хочемо вірити, що їх вдасться повернути, а, власне, кремлівський режим понесе відповідальність за цей геноцид, створений проти нашого українського народу. І саме зараз, коли наші Збройні Сили стримують ворога, є час світу об'єднатися і наказати кремлівські...</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p><b> </b></p>
<p>12:52:58</p>
<p>ГОЛОВУЮЧИЙ. Шановні колеги, ми завершили обговорення цього питання. Прошу народних депутатів приготуватися до голосування. Прошу зайняти свої місця, дуже важливий проект постанови.</p>
<p>Шановні колеги, переходимо до прийняття рішення, будь ласка, приготуйтесь до голосування. Я ставлю пропозицію прийняти в цілому з необхідними техніко-юридичними поправками проект Постанови про Заяву Верховної Ради України про необхідність забезпечення відповідальності осіб, винних у вчиненні найтяжчих злочинів за міжнародним правом на території України (реєстраційний номер Постанови 9122).</p>
<p>Готові голосувати? Я прошу народних депутатів голосувати.</p>
<p></p>
<p>12:54:13</p>
<p>За-335</p>
<p>Рішення прийнято.</p>
<p>Покажіть по фракціях. Дякую, колеги.</p>
<p>Йдемо далі, шановні колеги. Наступне питання… Перепрошую, да-да, Геращенко Ірина Володимирівна, будь ласка, з мотивів.</p>
<p></p>
<p>12:54:33</p>
<p>ГЕРАЩЕНКО І.В.</p>
<p>Дякую. Шановні колеги, хочу нагадати, що Закон "Про медіа" вступає в силу тільки з 1 квітня, а, отже, зараз неврегульованим залишається питання висвітлення діяльності Верховної Ради України. Сьогодні дуже важливий день, місяць у нас не було пленарних засідань і, власне, зараз надзвичайно важлива заява по Бучі, бучанська резолюція, дуже важливі будуть голосування сьогодні, які показують контролюючу роль парламенту щодо впливу на уряд. І я прошу підтримати наступне, як ми традиційно це робимо, щоб сьогоднішнє пленарне засідання в слоті каналу "Рада" було висвітлено в єдиному марафоні.</p>
<p>Дякую.</p>
<p></p>
<p>ГОЛОВУЮЧИЙ. Ірино Володимирівно, я перепрошую, коли ви були тут, ми говорили тут тільки про цю частину. Правильно я розумію?</p>
<p></p>
<p>ГЕРАЩЕНКО І.В. Я пропоную, щоб весь у нас сьогодні. У нас дуже важливі там рішення йдуть, і по уряду, і моніторинг.</p>
<p></p>
<p>ГОЛОВУЮЧИЙ. Давайте може проголосуємо спочатку цю частину, бо я боюся, що на весь день…</p>
<p></p>
<p>ГЕРАЩЕНКО І.В. Давайте ми поставимо все, а потім будемо дивитися. Як не вийде… Дякую.</p>
<p></p>
<p>ГОЛОВУЮЧИЙ. Добре.</p>
<p>Шановні колеги, почули пропозицію Ірини Володимирівни, сьогоднішній весь день показати в телеканалі "Рада", весь день. Я так розумію, якщо ця пропозиція не пройде, ми поставимо тільки першу частину, яка стосується цієї заяви. Добре? Але я мушу ставити так, як сказала Ірина Володимирівна.</p>
<p>Будь ласка, ставлю першу пропозицію показати весь день роботи Верховної Ради в телеканалі "Рада". Будь ласка, прошу голосувати.</p>
<p></p>
<p>12:56:16</p>
<p>За-240</p>
<p>Рішення прийнято.</p>
<p>Шановні колеги, йдемо далі.</p>
<p>Наступне питання 9125. Відповідно до пункту 12 частини першої...</p>
<p>Шановні колеги, я перепрошую, ну, неможливо, просто неможливо вести засідання. Давайте так, ми не так часто збираємося, щоб просто посидіти і почути один одного. Дякую.</p>
<p>Шановні народні депутати, відповідно до пункту 12 частини першої статті 85 Конституції України до повноважень Верховної Ради України належить вирішення питання про відставку членів Кабінету Міністрів України. Згідно із частиною четвертою статті 20 Регламенту Верховної Ради України питання включається до порядку денного сесії позачергово без голосування.</p>
<p>19 березня 2023 року згідно з частиною першою статті 18 Закону України "Про Кабінет Міністрів України" Шкарлет Сергій Миколайович подав до Верховної Ради України заяву з проханням прийняти його відставку з посади Міністра освіти і науки України. Комітетом з питань освіти, науки та інновацій розглянуто зазначену заяву. З цього приводу у Верховній Раді зареєстровано відповідний проект Постанови реєстраційний номер 9125, зараз ми його і будемо розглядати, відповідні матеріали вам надано.</p>
<p>Тому вноситься пропозиція про розгляд цього питання за скороченою процедурою. Прошу народних депутатів голосувати.</p>
<p></p>
<p>12:58:01</p>
<p>За-242</p>
<p>Рішення прийнято. Дякую, колеги.</p>
<p>Ідемо, розгляд цього питання, переходимо до розгляду питання. До слова для доповіді запрошується голова підкомітету з питань вищої освіти Юлія Миколаївна Гришина. Будь ласка, Юлія Миколаївна, до 2 хвилин.</p>
<p></p>
<p>12:58:21</p>
<p>ГРИШИНА Ю.М.</p>
<p>Шановні колеги, Комітет Верховної Ради з питань освіти, науки та інновацій сьогодні за дорученням Голови Верховної Ради України від 19.03.2023 року №556-11 розглянув подану відповідно до частини першої статті 18 Закону України "Про Кабінет Міністрів України" заяву Шкарлета Сергія Миколайовича про відставку з посади Міністра освіти і науки. Комітет вирішив погодити звільнення Шкарлета Сергія Миколайовича з посади Міністра освіти і науки за поданою ним заявою про відставку, а також рекомендувати Верховній Раді України прийняти відставку міністра освіти і науки України Шкарлета Сергія Миколайовича.</p>
<p>Я хочу висловити подяку Сергію Миколайовичу за те, що він очолював Міністерство освіти і науки в надзвичайно складні часи: 2020-2021 роки – коронавірус, 2022 рік – повномасштабне вторгнення агресора. Нам довелося багато працювати комітетом з Міністерством освіти, з Кабінетом Міністрів України, з Офісом Президента України для того, щоб наше законодавство відповідало викликам часу.</p>
<p>Колеги, прошу підтримати рішення комітету. Дякую.</p>
<p></p>
<p>ГОЛОВУЮЧИЙ. Шановні народні депутати, прошу депутатські фракції та групи записатися на виступи: два – за, два – проти. Будь ласка.</p>
<p>Будь ласка, Бобровська Соломія Анатоліївна, фракція політичної партії "Голос".</p>
<p></p>
<p>13:00:15</p>
<p>БОБРОВСЬКА С.А.</p>
<p>Піпа Наталія йде до слова.</p>
<p></p>
<p>ГОЛОВУЮЧИЙ. Давайте, Піпа Наталія йде до слова.</p>
<p></p>
<p>13:00:36</p>
<p>ПІПА Н.Р.</p>
<p>Доброго дня, шановні українці! Доброго дня, колеги! Нарешті, нарешті він йде. Це тривало 3 роки. На жаль, історія про Шкарлета, чи про Шарлета, - це історія про вкрадений час. Це історія про те, що 3 роки профан працював для освіти, людина, яка за старими методами працювала в нових викликах: в час війни, в час ковіду, - яка пробувала зруйнувати ЗНО, яке нам вдалося врятувати; яка ні разу не провела ДПА. І ми маємо зараз 3 роки втраченого часу, які треба надолужувати у надзвичайно складних умовах. Іноземні партнери не хотіли підтримувати міністерство, хоча хотіли і готові підтримувати освіту наших дітей.</p>
<p>Про освіту – це питання майбутнього. Разом з колегами нам вдалося врятувати і ЗНО, і продовжити Нову українську школу, принаймні не дати її скасувати, тому що розвиватися всупереч роботі міністерства, розвивати будь-що всупереч роботі міністерства є надзвичайно складно.</p>
<p>Освітяни, я, вся спільнота з першого дня розуміла і просила не призначати цю людину. Людина, яка була пов'язана ще з Партією регіонів, не могла принести нічого доброго українській освіті. І весь цей час ми стояли на місці, а наші діти втрачали освіту. І три роки ми маємо зараз цього результати.</p>
<p>Я повторюсь, що освіта наших дітей – це частина національної безпеки. Я бажаю успіху новому міністру. Я вірю, що це буде саме той кандидат, який називається і на співбесіді, він зможе працювати далі. У всьому доброму ми допоможемо, незалежно, чи ми з влади, чи з опозиції. Успіху! Освіта має бути для наших дітей…</p>
<p></p>
<p>ГОЛОВУЮЧИЙ. Будь ласка, Степан Іванович Кубів, фракція "Європейська солідарність". Будь ласка.</p>
<p></p>
<p>13:02:44</p>
<p>КУБІВ С.І.</p>
<p>Пане Голово, слово прошу передати Федині Софії.</p>
<p></p>
<p>ГОЛОВУЮЧИЙ. Софія Романівна Федина, будь ласка.</p>
<p></p>
<p>13:02:57</p>
<p>ФЕДИНА С.Р.</p>
<p>Плагіатор, академічна негідність року, вбивця історії, руйнівник системи освіти – і це як мінімум кілька епітетів, якими окреслюють так званого міністра Шкарлета. Він повернув освітню сферу в часи ручного управління, відкочував реформи, зокрема, замашки на ЗНО, відміна ДПА, активний наступ на історію України в найгірших "табачниківських" традиціях. Зупинені реформи харчування, НУШ і реформи в науці.</p>
<p>Під приціл Шкарлета попадали незалежні органи та інституції, зокрема серед яких Національний фонд досліджень. Шкарлет не визнавав вибори ректора Могилянки тільки із власної помсти. В незаконний спосіб займався фальсифікацією виборів ректора Державного біотехнологічного університету, подання недостовірної декларації – і це лише те, що було на поверхні. Навіть заяву ми маємо не від Шкарлета, а від Шарлета, бо не мав, напевно, звідки списати як має правильно виглядати заява.</p>
<p>Добре, що його зараз звільняють, але в мене питання. Його зараз звільнять і потім відправлять послом в якусь країну псувати відносини з тією країною, як це у нас відбувається з відставниками? Хто буде відповідати за втрачені можливості? Хто буде відповідати за розвал системи освіти? Хто буде відповідати за те, що зараз українська школа по суті продукує велику частку неуків, бо система була заламана?</p>
<p>І мені видається, що ця відповідальність має бути не тільки у Шкарлета, а і у тих, хто за нього голосував, за його призначення, у тих, хто його всі ці роки покривав і тих, в чиїй команді він прийшов на свою посаду. Шкарлетові ганьба, але відповідальність мають понести ті, хто весь цей час його покривав.</p>
<p></p>
<p>ГОЛОВУЮЧИЙ. Народний депутат Кулініч Олег Іванович. Арешонков, будь ласка, Володимир Юрійович.</p>
<p></p>
<p>13:05:04</p>
<p>АРЕШОНКОВ В.Ю.</p>
<p>Шановний пане Голово, шановні колеги, надзвичайно важливо сьогодні, говорячи про відставку міністра, в першу чергу відійти від якихось політичних оцінок, а говорити про те, що було зроблено в роботі системи освіти, чи вдалося вирішити ці надзвичайно складні і проблемні питання і чи вдасться в подальшому ефективно здійснити реформу системи української освіти.</p>
<p>І першим ми маємо визначити, що протягом останнього періоду Міністерство освіти і науки, на жаль, залишалося тільки на позиції центрального органу, який декларував певні напрямки розвитку освіти, але абсолютно втратив зв'язок з регіональною політикою. Сьогодні ми говоримо про те, що потребує удосконалення система субвенцій на розвиток мережі навчальних закладів. Сьогодні ми говоримо про те, що не можна перекладати виключно на органи місцевого самоврядування у вирішенні питань мережі і системи.</p>
<p>Ми говоримо про те, що потребує сьогодні вдумливого аналізу система і принципи Нової української школи, абсолютно всі складові цього. Ми маємо визначитись, підтримуємо ми на сьогодні Нову українську школу чи будемо передивлятись якісь окремі положення. Сьогодні ми говоримо про те, що надзвичайно важлива актуальна програма запровадження системи безпеки на рівні загальноосвітньої школи, вищих навчальних закладів. Знову ж таки не можна перекладати виключно на регіональні, місцеві органи влади це питання. І ще багато надзвичайно важливих речей, які має вирішувати і міністерство...</p>
<p></p>
<p>ГОЛОВУЮЧИЙ. Будь ласка, Нестор Іванович Шуфрич, "Платформа за життя і мир". Шановні колеги, після цього ще Констанкевич – 1 хвилина і після цього переходимо до голосування. Прошу народних депутатів запросити до зали.</p>
<p>Нестор Іванович, будь ласка.</p>
<p></p>
<p>13:07:23</p>
<p>ШУФРИЧ Н.І.</p>
<p>Дякую. Шановний пане Голово, шановні колеги! Міністр освіти в надскладних умовах забезпечував освітній процес і в умовах коронавірусу, ковідної епідемії, і в умовах, на жаль, року війни. Тому ми, безумовно, сприймаємо рішення монобільшості, це їх конституційне право, вибирати і призначати певні кандидатури і щодо зняття з посади, і щодо призначення на посади. І вважаю, що ми маємо до цього поставитись з увагою і повагою, а не плясати зараз і юродничать. Є рішення монобільшості і воно має право бути реалізовано згідно з Конституцією України.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, народна депутатка Констанкевич. І після цього голосуємо, шановні колеги. Будь ласка.</p>
<p></p>
<p>13:08:15</p>
<p>КОНСТАНКЕВИЧ І.М.</p>
<p>Шановні колеги народні депутати, я дякую усім, хто взяв можливість обговорити питання освіти, тому що насправді ми говоримо не лише про зміну міністрів, а нам потрібно говорити про зміну, системні зміни. І у нас є великі проблеми не лише в зруйнованих школах, не тільки в тому, що у нас сотні тисяч українських школярів навчаються за кордоном, що в нас погані підручники і програми, у нас багато проблем. І тому ми покладаємо великі надії на системні зміни, тому що зміни персоналій, на жаль, не дадуть ефекту у розвитку української освіти.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні народні депутати, обговорення завершено. Переходимо до прийняття рішення.</p>
<p>Відповідно до пункту 12 частини першої статті 85 Конституції України, частини першої статті 18 Закону України "Про Кабінет Міністрів України" ставлю на голосування для прийняття в цілому проекту Постанови, реєстраційний номер 9125, про відставку міністра освіти і науки України Шкарлета Сергія Миколайовича.</p>
<p>Готові голосувати? Прошу народних депутатів голосувати.</p>
<p></p>
<p>13:10:00</p>
<p>За-295</p>
<p>Рішення прийнято.</p>
<p>Йдемо далі, шановні колеги.</p>
<p>По фракціях покажіть, будь ласка.</p>
<p>Йдемо далі. Шановні народні депутати, відповідно до пункту 12 частини першої статті 85 Конституції України до повноважень Верховної Ради України належить вирішення питання про відставку членів Кабінету Міністрів України. Згідно з частиною четвертою статті 20 Регламенту Верховної Ради України питання включаються до порядку денного сесії позачергово без голосування.</p>
<p>18 березня 2023 року згідно з частиною першою статті 18 Закону України "Про Кабінет Міністрів України" Рябікін Павло Борисович подав до Верховної Ради України заяву з проханням прийняти його відставку з посади Міністра з питань стратегічних галузей промисловості України. Комітетом з питань економічного розвитку розглянуто зазначену заяву. З цього приводу у Верховній Раді зареєстровано відповідний проект Постанови за реєстраційним номером 9124. Відповідні матеріали вам надані і тому переходимо до розгляду цього питання.</p>
<p>Шановні колеги, вноситься пропозиція про розгляд цього питання за скороченою процедурою. Прошу народних депутатів голосувати.</p>
<p></p>
<p>13:11:28</p>
<p>За-269</p>
<p>Рішення прийнято.</p>
<p>Будь ласка, я запрошую до слова народного депутата Кисилевського – голову підкомітету з питань економічного розвитку. Будь ласка.</p>
<p></p>
<p>13:11:43</p>
<p>КИСИЛЕВСЬКИЙ Д.Д.</p>
<p>Шановні колеги, за дорученням Голови Верховної Ради України Стефанчука Руслана Олексійовича Комітет з питань економічного розвитку на засіданні 20 березня 2023 року розглянув в режимі відеоконференції заяву міністра з питань стратегічних галузей промисловості України Рябікіна Павла Борисовича про відставку з займаної посади. Обговорення на комітеті було недовгим, адже, на жаль, комунікація з комітетом у нинішнього складу міністерства не склалась, тож, щоб не сказати, була майже відсутня. Тож рішення було майже одноголосним. Тим не менше, я переконаний, що це міністерство країні потрібно і потрібно якнайшвидше його перезавантажити.</p>
<p>Очікування від Мінстратегпрому включають критично важливі завдання для країни і критично важливі завдання для нашої перемоги. Це лідерство в розвитку оборонних технологій і організацій оборонних виробництв, це лідерство в ракетно-космічній галузі і це лідерство в питаннях розвитку інших стратегічних галузей промисловості і формування державної промислової політики. Колеги, ці питання вони про перемогу, ці питання про вибір між технологічним чи сировинним майбутнім нашої країни і ці питання про створення робочих місць для українських громадян.</p>
<p>Також маю зазначити, що є певні очікування і від уряду щодо врегулювання повноважень Мінстратегпрому щодо його реального впливу на ті галузі і підприємства, по яким ми очікуємо від нього конкретного результату.</p>
<p>Отже, за результатами розгляду, керуючись положеннями пункту 12 частини першої статті 85 Конституції України та частини першої статті 18 Закону України "Про Кабінет Міністрів України", народні депутати України члени комітету прийняли рішення рекомендувати Верховній Раді України прийняти відставку міністра з питань стратегічних галузей промисловості України Рябікіна Павла Борисовича.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, я прошу депутатські фракції та групи записатись на виступи: два – за, два – проти. Будь ласка, прошу записуватись.</p>
<p>Будь ласка, Федина Софія Романівна, фракція "Європейська солідарність".</p>
<p>Шановні колеги, я прошу не розходитись, тому що після Федини ми будемо голосувати.</p>
<p></p>
<p>13:14:00</p>
<p>ФЕДИНА С.Р.</p>
<p>Прошу передати слово моєму колезі Миколі Княжицькому.</p>
<p></p>
<p>ГОЛОВУЮЧИЙ. Будь ласка, Микола Леонідович Княжицький, і після цього виступу ми голосуємо. Запросіть народних депутатів.</p>
<p></p>
<p>13:14:16</p>
<p>КНЯЖИЦЬКИЙ М.Л.</p>
<p>Шановні колеги, очевидно, що ми знаємо всі Павла Рябікіна як досвідченого менеджера з великою історією, але мова зараз навіть не про нього, бо ми добре знаємо про Павла Рябікіна. А що ми знаємо про українську промисловість? Що ми знаємо про українську військову промисловість? Подивіться на ті країни, які воюють. Подивіться на ті країни, які нам допомагають. Вони вироблять зброю, якою всі пишаються. Ця зброя поступає до нас, вони збільшують виробництво. Очевидно, ми теж пишаємося українською зброєю. Саме з української зброї, виготовленої до 19-го року, було знищено крейсер "Москва". Саме українська зброя, "стугни", вироблені до 19-го року, зараз знищують російські танки. І цієї української зброї було би набагато більше, якби ми перед самою війною не гальмували штучно оборонне замовлення нашим підприємствам. Але це минуле.</p>
<p>Що відбувається зараз? Нічого. Створено було міністерство. Чи ефективно працювало це міністерство? Є штучний не конфлікт, а невідповідний розподіл обов'язків між міністерством і Укроборонпромом, хто за що відповідає. Безліч чиновників, але оборонпром і це міністерство і зброя не працюють, і зброя не виробляється. В чому причина? Так, ми можемо сказати, що зараз ми живемо в небезпечний час, оскільки нібито наші підприємства можуть постраждати від бомбардувань ворога-агресора. Справді можуть постраждати. Але немає жодної воюючої країни, яка не може собі дозволити не виробляти зброю, бо наша зброя не буде мати жодних обмежень ні для накриття Російської Федерації, ні для накриття будь-яких інших агресорів, які будуть атакувати Україну.</p>
<p>Націоналізували підприємство КрАЗ, віддали державі. І що сталося? Стоїть підприємство, звільнили людей, його закрили – це робота держави. Тому врешті-решт Укроборонпром ми маємо колись нормально запустити.</p>
<p>Дякую.</p>
<p></p>
<p>ГОЛОВУЮЧИЙ. Шановні народні депутати, ми завершили обговорення, переходимо до прийняття рішення.</p>
<p>Рущишин сказав, що він не буде, він зняв своє питання.</p>
<p>Шановні колеги, переходимо до прийняття рішення, народні депутати, прошу зайняти свої місця.</p>
<p>Відповідно до пункту 12 частини першої статті 85 Конституції України, частини першої статті 18 Закону України "Про Кабінет Міністрів України" ставлю на голосування для прийняття в цілому проект Постанови (реєстраційний номер 9124) про відставку Міністра з питань стратегічних галузей промисловості України Рябікіна Павла Борисовича. Прошу народних депутатів голосувати.</p>
<p></p>
<p>13:17:34</p>
<p>За-303</p>
<p>Рішення прийнято.</p>
<p>Йдемо далі, шановні колеги, наступне. Відповідно до пункту 12 частини першої статті 85 Конституції України до повноважень Верховної Ради України належить вирішення питання про відставку членів Кабінету Міністрів України. Згідно з частиною четвертою статті 20 Регламенту Верховної Ради України питання включається до порядку денного сесії позачергово, без голосування.</p>
<p>18 березня 2023 року згідно з частиною першою статті 18 Закону України "Про Кабінет Міністрів України" Федоров Михайло Альбертович подав до Верховної Ради України заяву з проханням прийняти його відставку з посади Віце-прем'єр-міністра України – Міністра цифрової трансформації України.</p>
<p>Комітетом з питань цифрової трансформації розглянуто зазначену заяву, з цього приводу в Верховній Раді зареєстровано відповідний проект Постанови реєстраційний номер 9123, відповідні матеріали вам надано.</p>
<p>Шановні колеги, в мене пропозиція, давайте по Федорову без обговорення проголосуємо, якщо нема заперечень. Ні?</p>
<p>Добре, тоді вноситься пропозиція про розгляд цього питання за скороченою процедурою. Прошу народних депутатів голосувати.</p>
<p></p>
<p>13:18:59</p>
<p>За-263</p>
<p>Рішення прийнято.</p>
<p>Переходимо до розгляду питання. До слова для доповіді запрошується голова Комітету Верховної Ради України з питань цифрової трансформації Михайло Валерійович Крячко.</p>
<p>Будь ласка, Михайло Валерійович.</p>
<p></p>
<p>13:19:14</p>
<p>КРЯЧКО М.В.</p>
<p>Доброго дня! Відповідно до доручення Голови Верховної Ради України на засіданні Комітету з питань цифрової трансформації 20 березня 2023 року розглянуто та підтримано питання щодо заяви про відставку Федорова Михайла Альбертовича з посади Віце-прем'єр-міністра України – Міністра цифрової трансформації України.</p>
<p>Колеги, прошу підтримати.</p>
<p></p>
<p>ГОЛОВУЮЧИЙ. Шановні колеги, дякую. Прошу депутатські фракції і групи записатися на виступи: два – за, два – проти.</p>
<p>Будь ласка, Ар'єв Володимир Ігорович, фракція політичної партії "Європейська солідарність".</p>
<p></p>
<p>13:20:22</p>
<p>АР’ЄВ В.І.</p>
<p>Фракція "Європейська солідарність", звісно, підтримає цю заяву, оскільки ми знаємо, що завтра Федоров стане віце-прем'єр-міністром з розширеними повноваженнями. Але я хотів би сказати про те, що у плані цифровізації дещо зроблено, але я хотів би наголосити, що зроблено не було і це зроблено не було, це після широкомасштабного вторгнення, дві речі.</p>
<p>Перша. Так і не відкриті державні реєстри. Державні реєстри, які говорять про те, що сьогодні ми стаємо знову закритою державою. І далеко не тільки через воєнні питання. Тому що трирівневу перевірку необхідності закриття з точки зору національних інтересів в галузі безпеки більша частина реєстрів так і не пройшла, і їхнє закриття є незаконним.</p>
<p>Я дуже хотів би, щоб пан Федоров, будучи віце-прем'єр-міністром, більш активно займався відкриттям реєстрів, тому що це робить нас цивілізованою державою. Мало того, це запобігає прикриття тих, хто займається корупцією, і бенефіціарів, які пов'язані з Російською Федерацією. Оце найголовніший момент.</p>
<p>І другий момент – це закриття криптовалютних бірж, які допомагають агресору. Рік уже я намагаюсь через Раду національної безпеки і оборони змусити її запровадити санкції – реакції немає. Це на майбутнє. А ми голосуємо зараз.</p>
<p></p>
<p>ГОЛОВУЮЧИЙ. Будь ласка, Мамка Григорій Миколайович, "Платформа за життя і мир".</p>
<p></p>
<p>13:22:29</p>
<p>МАМКА Г.М.</p>
<p>Шановні народні депутати, це дуже гарно, що ми приймаємо такі відповідні рішення щодо заяв міністрів про їх звільнення. Ось є інформація про те, хто буде призначений завтра, але цих призначень немає в порядку денному ні у зв'язку з чим і кого будемо призначати. Все-таки хочу звернути увагу депутатів, народних депутатів, про те, що, якщо ми приймаємо заяву і підтверджуємо своїм голосуванням про звільнення, необхідно все-таки хоть би когось заслухати, а то в один час всі написали заяви да і звільнились.</p>
<p>Але, якщо говорити щодо цифровізації, як заступник голови комітету хочу зазначити дуже просту істину, що вже більше 10 років ми в Україні б'ємося, щоб був електронний документ. Електронний документ – це не означає інформування, це означає, вся електронна переписка між звичайним слідчим, детективом, процесуальним керівником, судовою системою. А то у нас, як невідомо де: уйма систем, уйма інформативних систем і все інше, а вони між собою не спілкуються. Так неможливо бути, ми так цифровізацію ніколи не будуємо.</p>
<p>Ми будемо підтримувати рішення. Прошу всіх не затягувати процес, голосувати, так як ні міністра немає ні попереднього і на даний час і міністра, якого ми розглядаємо. Ми будемо підтримувати дане рішення.</p>
<p>Прошу ставити і голосувати.</p>
<p></p>
<p>ГОЛОВУЮЧИЙ. Будь ласка, Максим Аркадійович Бужанський, фракція "Слуга народу".</p>
<p></p>
<p>13:24:12</p>
<p>БУЖАНСЬКИЙ М.А.</p>
<p>Шановні колеги, давайте нарешті звільнимо Федорова, щоб завтра мати можливість знову його призначити. Але до завтра країна буде мати добу, щоб відпочити від Федорова. Він у нас буде двічі віце-прем'єр України, це майже як Кожедуб.</p>
<p>Голосуємо – за.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Васильченко Галина Іванівна.</p>
<p>Совсун Інна Романівна. І я попрошу, запросіть народних депутатів, після цього голосуємо.</p>
<p></p>
<p>13:24:50</p>
<p>СОВСУН І.Р.</p>
<p>Інна Совсун, фракція "Голос".</p>
<p>Шановні колеги, фракція "Голос" підтримує звільнення віце-прем'єр-міністра Федорова. Ми розуміємо, для чого це робиться. Це робиться для того, аби завтра його перепризначити і додати йому відповідальності за сферу, яка є критично важливою, це за сферу освіти.</p>
<p>Дуже прикро, що аж зараз приймається це рішення, після того, як країна пережила 999 днів, коли міністром освіти й науки України був Сергій Шкарлет. 999 днів ганьби. Міністр, про якого всі знають одне, що це був міністр-плагіатор. Це був найпопулярніший жарт у соціальних мережах після того, як з'явилося повідомлення про його заяву про відставку, який відсоток цієї заяви було сплагіачено. Це було до того, як громадськість побачила саму заяву і побачила, що там ще є помилки в цій заяві від міністра освіти й науки України.</p>
<p>Друзі, і я дивлюсь по залу, і я розумію, що з нами зараз сидять 226 людей, які проголосували за цього міністра. Зараз всі намагаються зробити вигляд, що цього не було. Друзі, але ви відповідальні за те, що він був міністром освіти і науки України – ганебним, некваліфікованим, недоброчесним міністром. І знаєте, що найгірше? Він був байдужим міністром. Він був міністром, якому не боліло те, що українські діти не можуть навчатися під час карантину, який нічого не зробив для того, аби забезпечити школи бомбосховищами, який нічого не зробив для того, аби зрозуміти, які втрати в навчальному процесі ми отримали через те, що дітки в моєму рідному Харкові по три місяці просиділи в метро.</p>
<p>Це міністр – ганьба для цієї Верховної Ради. І я дуже хочу, щоб ви, приймаючи будь-які наступні рішення кадрові, пам'ятали про це. Тому що не кажіть, що вас не попереджали, що Шкарлет буде поганим міністром. Але ви терпіли це, ви натиснули кнопки, ви несете відповідальність за те, що наші діти втратили в навчанні, і ми роками будемо надолужувати те, що є результатом ваших дій. Я дуже сподіваюсь, що колеги по парламенту в наступному будуть більш відповідально приймати ці рішення.</p>
<p></p>
<p>ГОЛОВУЮЧИЙ. Ви виступали вже. Ви виступали вже...</p>
<p>Шановні колеги, переходимо до прийняття рішення. Михайло Федоров, як ви сказали – дайте йому один день відпочити від цього всього, давайте, людина сьогодні відпочине один день від урядових посад.</p>
<p>Шановні колеги, обговорення завершено, переходимо до прийняття рішення. Відповідно до пункту 12 частини першої статі 85 Конституції України, частини першої статті 18 Закону України "Про Кабінет Міністрів України" ставлю на голосування для прийняття в цілому проекту Постанови (реєстраційний номер 9123) про відставку Віце-прем'єр-міністра України – Міністра цифрової трансформації України Федорова Михайла Альбертовича.</p>
<p>Готові голосувати? Прошу народних депутатів голосувати.</p>
<p></p>
<p>13:28:10</p>
<p>За-298</p>
<p>Рішення прийнято.</p>
<p>Дякую, Михайле Альбертовичу, і чекаємо вас завтра.</p>
<p>Шановні колеги, далі ми домовлялися, прошу не розходитися, у нас три звіти тимчасових слідчих… тимчасових спеціальних комісій, перепрошую. Ми домовилися проголосувати їх без обговорення. Тому я одразу буду ставити на голосування.</p>
<p>8304. Я ставлю пропозицію прийняти в цілому з необхідними техніко-юридичними поправками проект Постанови про звіт Тимчасової спеціальної комісії Верховної Ради України з питань міжнародного гуманітарного та міжнародного кримінального права в умовах збройної агресії Російської Федерації проти України про виконану роботу. Прошу народних депутатів голосувати.</p>
<p></p>
<p>13:29:07</p>
<p>За-303</p>
<p>Рішення прийнято.</p>
<p>Наступна 8330. Я ставлю пропозицію прийняти в цілому з необхідними техніко-юридичними поправками проект Постанови про звіт Тимчасової спеціальної комісії Верховної Ради України з питань моніторингу отримання і використання міжнародної матеріально-технічної допомоги під час дії воєнного стану за шість місяців діяльності. Прошу народних депутатів голосувати.</p>
<p></p>
<p>13:29:45</p>
<p>За-305</p>
<p>Рішення прийнято.</p>
<p>І ще один проект постанови – 9031. Я ставлю пропозицію прийняти в цілому з необхідними техніко-юридичними поправками проект Постанови про звіт Тимчасової слідчої комісії Верховної Ради України з питань розслідування обставин, що призвели до смерті судді Автозаводського районного суду м. Кременчука Полтавської області Лободенка Олександра Станіславовича та міського голови міста Кременчука Полтавської області Бабаєва Олега Мейдановича (реєстраційний номер постанови 9031).</p>
<p>Прошу народних депутатів голосувати.</p>
<p></p>
<p>13:30:33</p>
<p>За-306</p>
<p>Рішення прийнято. Дякую, колеги.</p>
<p>Наступне питання 9114. Шановні народні депутати, до Верховної Ради України надійшла заява від народного депутата України Забродського Михайла Віталійовича про складення ним депутатських повноважень відповідно до пункту 1 частини другої статті 81 Конституції України.</p>
<p>Комітетом з питань Регламенту розглянуто зазначену заяву. З цього приводу у Верховній Раді зареєстровано відповідний проект Постанови за реєстраційним номером 9114.</p>
<p>Ставлю на голосування пропозицію про обговорення за скороченою процедурою питання 9114. Прошу народних депутатів голосувати.</p>
<p></p>
<p>13:31:23</p>
<p>За-282</p>
<p>Рішення прийнято.</p>
<p>Переходимо до розгляду питання. Слово надається голові Комітету з питань Регламенту, депутатської етики та організації роботи Верховної Ради України Сергію Віталійовичу Кальченку. Будь ласка, Сергію Віталійовичу.</p>
<p></p>
<p>13:31:42</p>
<p>КАЛЬЧЕНКО С.В.</p>
<p>Шановна президія, шановні народні депутати, до парламенту надійшла заява народного депутата Михайла Забродського про дострокове припинення його депутатських повноважень. Ця заява була розглянута Регламентним комітетом, за результатом розгляду цієї заяви було прийнято рішення про внесення членами комітету народними депутатами України проекту Постанови, реєстраційний 9114. Комітет просить Верховну Раду підтримати цю заяву і прийняти цю постанову в цілому.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, прошу записатися представників депутатських фракцій і груп на виступи: два – за, два – проти. Будь ласка, прошу записатися.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>ГОЛОВУЮЧИЙ. Будь ласка, Нестеренко Кирилл, "Слуга народу".</p>
<p>Бужанський? Максим Аркадійович Бужанський, будь ласка.</p>
<p></p>
<p></p>
<p>13:32:49</p>
<p>БУЖАНСЬКИЙ М.А.</p>
<p>Мені жаль, що пан Михайло припиняє свої депутатські повноваження. Але я користуюсь цією можливістю, щоб ще раз висловити йому свою повагу.</p>
<p>Підтримаймо його заяву. Дякую.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Ніна Петрівна Южаніна, фракція "Європейська солідарність".</p>
<p></p>
<p>13:33:09</p>
<p>ЮЖАНІНА Н.П.</p>
<p>Прошу передати слово Порошенку Петру Олексійовичу.</p>
<p></p>
<p>ГОЛОВУЮЧИЙ. Будь ласка, Порошенко Петро Олексійович.</p>
<p></p>
<p>13:33:18</p>
<p>ПОРОШЕНКО П.О.</p>
<p>Шановний пане Голово, шановні колеги, дорогий український народе! Легендарний комбриг 95-ї бригади, який з перших хвилин російської агресії 14-го року на чолі героїчної бойової десантної бригади став на захист української землі, автор безпрецедентних військових операцій по знищенню ворога у Донецькому аеропорту, коли він сам за танком вів за собою славетних українських десантників. Дякуючи Забродському була звільнена значна частина українських військ, яка попала в оточення на Бахмутці. Генерал Забродський є автором безпрецедентного рейду по тилам русні, яка зайшла до нас в серпні 2014-го, знищуючи значну кількість військових Російської Федерації, російської техніки.</p>
<p>З 24 лютого, з перших хвилин генерал Забродський був на Лаврській, переодягнувся в однострій, поїхав у військкомат і весь цей час перебуває на війні. Ми точно розраховуємо, що стратегічний талант, оскільки, я ще раз наголошую, це символ нової української армії, яка була створена українським народом, нашою командою за зразками НАТО, блискуче володіє англійською, користується повагою величезної кількості наших партнерів, брав участь в "Рамштайні", і зараз ми благословляємо його на те, щоби керувати Збройними Силами України в стані армії, яка підтримується народом. І давайте…</p>
<p></p>
<p>ГОЛОВУЮЧИЙ. Слово надається народному депутату Шуфричу. Шановні колеги, після цього переходимо до голосування. Прошу народних депутатів зайняти свої місця. Будь ласка, Нестор Іванович.</p>
<p></p>
<p>13:35:37</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Тут питання зрозуміле. Наш колега визначився, і я думаю, ми всі його підтримуємо.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, ще Арешонков Володимир Юрійович. І після цього голосуємо. Шановні колеги, займіть свої місця.</p>
<p></p>
<p>13:35:53</p>
<p>АРЕШОНКОВ В.Ю.</p>
<p>Шановний пане Голово, шановні колеги, дуже багато сьогодні говоримо про те, що повинна формуватись нова потужна політична українська еліта. А я скажу так, що повинна формуватись, і ми пишаємось тим, що формується нова сучасна, розумна і сильна військова еліта нашої держави. І, безперечно, до таких людей відноситься сьогодні генерал авторитетний, шановний, про якого ми зараз говоримо, Михайло Забродський.</p>
<p>Я пишаюсь тим, що особисто знаю його, знаю його вклад в розбудову і ті зміни, які відбуваються в українському війську. Сьогодні від депутатської групи "Довіра" я хочу подякувати йому за нашу спільну роботу і побажати обов'язково реалізувати себе на благо нашої держави Україна. Слава Україні!</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, обговорення питання завершено, переходимо до прийняття рішення. Прошу народних депутатів зайняти місця. Відповідно до пункту 1 частини другої, частини четвертої статті 81 Конституції України ставлю на голосування для прийняття в цілому проект Постанови реєстраційний номер 9114, про дострокове припинення повноважень народного депутата України Забродського Михайла Віталійовича. Прошу народних депутатів голосувати.</p>
<p></p>
<p>13:37:42</p>
<p>За-307</p>
<p>Рішення прийнято. Дякую, колеги.</p>
<p>Ідемо далі. Наступний законопроект 8392. Це проект Закону про внесення змін до деяких законів України щодо застосування санкцій. Я ставлю пропозицію включити це питання до порядку денного сесії. Прошу народних депутатів голосувати.</p>
<p></p>
<p>13:38:17</p>
<p>За-313</p>
<p>Я ставлю пропозицію розглянути це питання за скороченою процедурою і прошу народних депутатів голосувати.</p>
<p></p>
<p>13:38:39</p>
<p>За-281</p>
<p>Рішення прийнято.</p>
<p>Шановні колеги, є необхідність обговорювати? Є. Тоді прошу записатися: два – за, два –проти.</p>
<p>А поки ви записуєтесь, я запрошую до слова голову Комітету з питань правової політики Маслова Дениса Вячеславовича. Будь ласка, Денис Вячеславович. Коротко про рішення комітету можете сказати чи…</p>
<p></p>
<p>13:39:12</p>
<p>МАСЛОВ Д.В.</p>
<p>Дякую. Шановні колеги, це законопроект, в який вноситься дві важливі зміни.</p>
<p>Перша. Ми вдосконалюємо процедуру розгляду позовів про звернення-стягнення на майно підсанкційних осіб. Це потрібно Вищому антикорупційному суду для того, щоб мати можливість якісно розглянути такі справи і щоб потім не мати проблем в європейських судах.</p>
<p>Друга важлива річ. Це ми створюємо реєстр підсанкційних осіб. Для чого це потрібно? Для того, щоб адвокати, нотаріуси, банки свідомо чи несвідомо не сприяли таким особам в ухилення від санкцій. Створення такого реєстру є передумовою для введення кримінальної відповідальності за ухилення чи сприяння ухиленню від санкцій. Тому, колеги, у нас є рішення комітету щодо рекомендувати Верховній Раді України підтримати даний законопроект в першому читанні.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, записалися у нас: два – за, два – проти. Починаємо. Ковальчук Олександр Володимирович, фракція політичної партії "Слуга народу".</p>
<p></p>
<p>13:40:16</p>
<p>КОВАЛЬЧУК О.В.</p>
<p>Прошу передати слово Ігорю Фрісу, колезі.</p>
<p></p>
<p>ГОЛОВУЮЧИЙ. Будь ласка, Ігор Фріс.</p>
<p></p>
<p>13:40:29</p>
<p>ФРІС І.П.</p>
<p>Вітаю, колеги! Ви знаєте, коли зараз ти працюєш з оформленням прав, корпоративних прав, нерухомості, юридичними особами, в тебе виникає безліч питань, пов'язаних з використанням осіб, реєстру осіб, які в тій чи іншій мірі підпадають під санкції. І коли сьогодні суб'єкти державної реєстрації не мають можливості звіритись і бути впевненим в тому, що вказана особа є зареєстрована у вказаному реєстрі, виникає безліч питань стосовно відповідальності в тому числі такої особи.</p>
<p>Тому я вітаю прийняття і подачу цього законопроекту на Комітеті з питань правової політики і прошу вас підтримати його, тому що він реально буде допомогою і слушною підтримкою в реалізації громадянам і свого права, і в забезпеченні інтересів держави щодо застосування санкцій стосовно визначеного кола осіб.</p>
<p>Ми стоїмо на сьогоднішній день на тій позиції, коли безспірність права повинна бути безперечною і не повинна бути комусь додатково доводитись. Саме реалізація вказаного законопроекту в частині створення реєстру санкцій, які встановлюються і санкціонуються нашою державою, є предметом якраз розгляду нашого комітету і цього законопроекту.</p>
<p>Тому прошу, колеги, підтримати його і дати максимальну кількість голосів за нього.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Бондар Михайло Леонтійович, фракція політичної партії "Європейська солідарність".</p>
<p></p>
<p>13:42:03</p>
<p>БОНДАР М.Л.</p>
<p>Прошу передати колезі Гончаренку Олексію.</p>
<p></p>
<p>ГОЛОВУЮЧИЙ. Олексій Олексійович Гончаренко, будь ласка.</p>
<p></p>
<p>13:42:13</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність".</p>
<p>Шановні друзі, безумовно, дуже важливий законопроект. Нам треба далі рухати питання санкцій. Ми бачимо, як відповідальність приходе навіть до таких злочинців, як Путін, на якого сьогодні виписаний ордер на його арешт Міжнародним кримінальним судом України. Я думаю, давайте всі поаплодуємо роботі Міжнародного кримінального суду – International Criminal Court, який виніс це рішення. І це дуже важливо. Треба продовжувати, треба працювати по всьому оточенню цих всіх негідників – Лукашенко, все їхнє оточення, Іран, Північна Корея – неважливо, всі ті, хто допомагають нищити українців, мають бути під санкціями. Но санкції це стосується тих, до кого ми не можемо дотягнутися безпосередньо. Поки що. Поки ми не можемо дотягнутися до оточення Путіна, до нього самого, до багатьох інших – цей день настане.</p>
<p>Але є ті, і давайте не забувати про це, а це вже політична відповідальність наша з вами, до кого ми можемо дотягнутися тут і зараз. І тому в мене питання, чому до сих пір в Одеській обласній раді заступник голови від ОПЗЖ Шкаровський, негідник, який назвав тероборону бандою? Чому "п'ята колона" Кремля до сих пір сидить у Верховній Раді України, навіть очолює комітети, навіть має тут повноваження? Чому ми це все не прибрали лайно, яке має бути прибрано негайно? І оце наша відповідальність з вами, наша з вами відповідальність, яку ми не маємо ні на кого перекладати, і маємо це зробити. Санкції до тих, до кого ми поки не можемо дотягнутися. Рішення сьогодні політичні до тих, до кого можемо і маємо дотягнутися. І, безумовно, розслідування і суди щодо всіх тих, хто нашу країну зрадив. Так переможемо. Слава Україні!</p>
<p></p>
<p>ГОЛОВУЮЧИЙ. Будь ласка, Крулько Іван Іванович, фракція "Батьківщина".</p>
<p>Шановні колеги, після цього Шуфрич, і потім голосуємо. Будь ласка, запросіть народних депутатів до зали.</p>
<p>Будь ласка, Іван Іванович.</p>
<p></p>
<p>13:44:21</p>
<p>КРУЛЬКО І.І.</p>
<p>Іван Крулько, фракція "Батьківщина". Зараз ми розглядаємо важливий законопроект, який стосується того, щоб був створений державний реєстр санкцій. І, безперечно, російському бізнесу, який підтримує країну-агресора, який сплачує податки в країні-агресорі, йому не місце в Україні. Має бути чіткий режим притягнення санкційного механізму до того, щоб такий бізнес в Україні не працював і не міг спонсорувати тероризм, який Путін і його кліка фактично втілює на території України.</p>
<p>Фракція "Батьківщина" підтримує в загальному цей законопроект, і ми будемо голосувати у першому читанні. Але в той же час я би хотів звернути увагу на механізм, хто буде розпорядником цього державного реєстру. Ми вважаємо і знаємо, що така дискусія відбувається у профільному комітеті, що розпорядником цього Державного реєстру санкцій має бути РНБО. У той же час, на наше переконання як фракції "Батьківщина", потрібно продискутувати детально на комітеті, і таким розпорядником логічно і за їхнім функціоналом мало б бути Міністерство юстиції України.</p>
<p>Я вважаю, що цю дискусію треба буде провести на комітеті і прийняти дійсно дієвий законопроект, який, з одного боку, дасть можливість розглядати справи в судах, особливо в Вищому антикорупційному суді, і з іншого боку, створити ефективний державний реєстр, в тому числі передбачивши в державному бюджеті кошти на те, щоби такий реєстр був створений.</p>
<p>Дякую.</p>
<p></p>
<p>ГОЛОВУЮЧИЙ. Завершальний виступ – Нестор Іванович Шуфрич, шановні колеги, після цього голосуємо. Будь ласка.</p>
<p></p>
<p>13:46:18</p>
<p>ШУФРИЧ Н.І.</p>
<p>Дякую. Шановний пане Голово, шановні колеги, сама ідея створення відповідного реєстру є слушною. В першому читанні цей закон може бути прийнятий, і я думаю всі, хто мають до нього зауваження, можуть використати своє право під час підготування закону до другого читання.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення законопроекту, переходимо до прийняття рішення. Я прошу народних депутатів зайняти свої місця, будь ласка.</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до деяких законодавчих актів України щодо застосування санкцій (реєстраційний номер 8392).</p>
<p>Готові голосувати? Я прошу народних депутатів голосувати.</p>
<p></p>
<p>13:47:30</p>
<p>За-311</p>
<p>Рішення прийнято.</p>
<p>Дякую, колеги. Йдемо далі. Зараз, у нас є Мотовиловець спочатку, будь ласка, Андрій Вікторович. Шановні колеги, не розходьтеся, бо пропозиції Мотовиловця завжди цікаві.</p>
<p>Будь ласка, Андрій Вікторович.</p>
<p></p>
<p>13:47:42</p>
<p>МОТОВИЛОВЕЦЬ А.В.</p>
<p>Я прошу змінити порядок розгляду законопроектів, прибрати з порядку денного законопроекти 7588… вибачте, 7616 щодо Рибного агентства, зняти з порядку денного і поставити це питання на голосування.</p>
<p></p>
<p>ГОЛОВУЮЧИЙ. Шановні колеги, зрозуміла пропозиція. У нас далі за ліком йшли 7588, 7616. Пропозиція Андрія Вікторовича зняти їх сьогодні з розгляду. Зрозуміли, так?</p>
<p>Я ставлю пропозицію Андрія Вікторовича Мотовиловця, прошу її підтримати, шановні колеги. Прошу голосувати.</p>
<p></p>
<p>13:48:39</p>
<p>За-259</p>
<p>Рішення прийнято.</p>
<p>Прекрасно. Наступний законопроект 8131. Але у нас перерва з заміною на виступ від двох фракцій – від фракції "ЄС" і від фракції "Батьківщина".</p>
<p>До слова запрошується Гончаренко Олексій Олексійович, і після цього переходимо до наступного законопроекту 8131. Прошу, не розходьтеся. Це 3 хвилини заява, будь ласка.</p>
<p>Будь ласка, зараз нехай всі вийдуть, потім Олексій Олексійович, обнуліть, будь ласка, час.</p>
<p>Можна, Олексій Олексійович? Включайте Олексія Олексійовича.</p>
<p></p>
<p>13:49:10</p>
<p>ГОНЧАРЕНКО О.О.</p>
<p>Дякую. Олексій Гончаренко, "Європейська солідарність". Я хочу, колеги, поділитися з вами дуже поганою історією, яка зараз відбувається у місті Одесі, моєму рідному місті. Справа в тому, що у місті Одесі, як в багатьох інших містах України, діє волонтерський центр "Гончаренко Центр". Таких міст більше 20 по всій державі. Ми всі працюємо, як багато хто з вас, на нашу перемогу, волонтеримо, допомагаємо. В Одесі цей центр є одним з найбільших виробників в Україні маскувальних сіток, камуфляжу. За рік вторгнення 45 тисяч квадратних метрів маскувальних сіток, десятки автомобілів, дрони, підтримка вимушеним переселенцям, всім і саме головне допомога ЗСУ – все це відбувалося в цьому приміщенні. Аж раптом, коли я активно почав ставити в тому числі в Одеській облраді питання, що заступник голови Одеської облради від партії ОПЗЖ Шкаровський, який називав тероборону бандою, є прямо такою конкретною "п'ятою колоною" Кремля, має бути прибраний з посади заступника голови Одеської обласної ради.</p>
<p>Навколо нього утворилася коаліція "слуг народу", на жаль, і ОПЗЖ, які разом його залишили на посаді. Далі незаконно тримають, платять зарплату. У нас немає грошей для військовослужбовців, а для Шкаровського, таких, як він, його водія, секретарки, для всіх гроші є. Але далі почали мститися, і Одеська обласна рада, незважаючи на те, що є договір оренди цього приміщення, викидає волонтерів сьогодні з цього приміщення. Маскувальні сітки непотрібні, допомога ЗСУ непотрібна, нічого непотрібно, присилають "тітушню" і в найкращих традиціях діють.</p>
<p>Друзі, на жаль, ми це бачимо по всій Україні: атаки на волонтерів, атаки на всіх тих, хто намагається все зробити для нашої перемоги сьогодні. Невже це прийнятно? Я звертаюсь до колег зі "Слуги народу", урезоньте своїх представників в Одеській області, що вони поплутали, кого вони там чекають? Вони чекають Путіна? Вони чекають кого і нащо вони такі речі роблять? Ще не пізно це зупинити, повернути волонтерів, протягнути руку підтримки і працювати разом в єдності на перемогу.</p>
<p>Або, якщо ваша єдність – це з ОПЗЖ, так скажіть чесно людям про це: наша єдність з ОПЗЖ, у нас інші цілі, і рухаємося ми в інший напрямок. Тоді будьте чесними з людьми.</p>
<p>Тож я закликаю вас, закликаю Президента, закликаю відреагувати на цей безпредєл, захистити волонтерів в Одесі, в Києві, у Львові, в Дніпрі – всюди. Тільки так переможемо. Волонтери, ЗСУ, перемога! Слава Україні!</p>
<p></p>
<p>ГОЛОВУЮЧИЙ. Шановні колеги, наступний законопроект 8131. Це проект Закону про внесення змін до Податкового кодексу України щодо імплементації міжнародного стандарту автоматичного обміну інформацією про фінансові рахунки.</p>
<p>У нас є домовленість, 7 хвилин – Юлія Володимирівна Тимошенко, так? Займайте місце своє. Юлія Володимирівна, 7 хвилин, так?</p>
<p>Будь ласка, включіть 7 хвилин Юлії Володимирівні Тимошенко. Потім буде Ніна Петрівна Южаніна, в неї там блоки, і потім Дмитро Олександрович.</p>
<p>Будь ласка, Юлія Володимирівна – 7 хвилин.</p>
<p></p>
<p>13:53:17</p>
<p>ТИМОШЕНКО Ю.В.</p>
<p>Шановні колеги, перш за все я хотіла би підтримати те, що ви зняли з розгляду сьогодні два законопроекти, які є взагалі неприпустимими для голосування, це 7588 (У). Це законопроект, який під час війни в усієї аграрної науки України 400 тисяч гектарів землі забирали практично в корупційний обіг новий, позбавляючи державу права займатися селекцією, займатися наукою аграрною і, залишаючи країну, яка має майже 40 мільйонів гектарів родючих земель, залишаючи без основоположної науки, без і академічної, і університетської, яка би спиралася, безумовно, на використання земель сільськогосподарського призначення для наукової роботи. Це скандальний абсолютно законопроект. І те, що сьогодні 7588 (У) знятий, це є дуже правильно і, сподіваюсь, що його зняли раз і назавжди.</p>
<p>І другий законопроект, який зняли, 7616 урядовий. Це ще один законопроект, який стосувався, під прекрасною назвою "Державне регулювання в галузі рибного господарства" проводив, по суті, політику, коли наші озера – наше багатство – наші річки вони, по суті, цим законом давали право безлімітного вилову риби, давали право, по суті, без рішень місцевих органів влади розбазарювати наші водойми і практично держава, комунальні підприємства, громади, вони би втратили можливість управляти цим, розпоряджатися, і вже невідомо, в яких руках було би варварське використання наших водойм разом з безлімітним виловом риби. Я рада, що цей законопроект також знятий, тому що по обом законопроектам у нашої команди були просто, ну, сотні правок, тому що такі закони під час війни, особливо за спиною у людей, приймати неможливо.</p>
<p>Що стосується зараз законопроекту 8131 щодо змін Податкового кодексу України та інших законодавчих актів щодо імплементації міжнародного стандарту автоматичного обміну інформацією про фінансові рахунки, я хочу сказати наступні важливі речі.</p>
<p>Ну, по-перше, безумовно, ну, в цьому законі мова іде про адаптацію в Україні законодавства міжнародного щодо цілей Угоди FATCA. Це означає контроль за всіма фінансовими ресурсами, накопичення інформації про рух фінансових ресурсів і не тільки накопичення всередині України, а також і передача, обмін цією інформацією назовні для того, щоби можна було проконтролювати чесність поводження з фінансовими ресурсами, і в тому числі це і антитерористичні речі.</p>
<p>Сто двадцять три країни входять в це об'єднання FATCA і Україна також однозначно мусить бути частиною цієї системи. Але в чому є проблема? Проблем... це вже друге читання, це вже остаточне читання цього законопроекту, проблема в тому, що є дуже фундаментальні висновки Головного юридичного управління Верховної Ради і вони повністю співпадають з висновками, які зробили фахівці нашої команди, про те, що проектом запроваджується практика тлумачення термінології законодавства на розсуд державних органів, що їх застосовують, ідеться про багатосторонні угоди, CRS-терміни, визначені цим кодексом, мають застосовуватися та тлумачитися з урахування Угоди FATCA.</p>
<p>Я просто хочу ще раз підкреслити, що до другого читання не виправлена ця велика вада цього закону щодо правової невизначеності. Не можна в такому хаосі термінологічному приймати цей документ, відповідальний, тому що потім практично замість закону тлумачити терміни буде Кабінет Міністрів, що неприпустимо згідно рішень Конституційного Суду України, у рішеннях якого неодноразово зазначалося, що визначальними елементами верховенства права є принципи правової визначеності, ясності і недвозначності правової норми.</p>
<p>У цьому законі повний правовий хаос. І тому було би правильним зробити наступні речі. Було би правильним відправити цей законопроект по скороченій процедурі на повторне друге читання і зробити всі необхідні технічні правки в цьому, важливому і потрібному для України, законі для того, щоб він повністю відповідав і Конституції України, і тлумаченням Конституційного Суду, а саме головне – правовій визначеності всієї термінології, яка використовується в цьому законі.</p>
<p>Дякую за увагу.</p>
<p></p>
<p align=center>Веде засідання Перший заступник Голови Верховної Ради України</p>
<p align=center>КОРНІЄНКО О.С.</p>
<p></p>
<p>13:59:25</p>
<p>ГОЛОВУЮЧИЙ. Дякуємо, Юлія Володимирівна.</p>
<p>Будь ласка, Ніна Петрівна. Ніна Петрівна, ви хочете виступ 5 хвилин, і це 15 правок. Я їх зараз перерахую, добре? І поставити на голосування на врахування 4 з них.</p>
<p>Зараз мова йде про правки: 15, 18, 23, 65, 86, 101, 110, 112, 115, 116, 125, 131, 132, 136, 137. А на врахування з них ви будете ставити: 131, 132, 136, 137. Добре, 5 хвилин, Ніна Петрівна Южаніна.</p>
<p></p>
<p>14:00:08</p>
<p>ЮЖАНІНА Н.П.</p>
<p>Шановні колеги, я не буду повторюватися щодо очевидно важливості цього проекту закону. Це один з наступних тих, з якими ми працювали, починаючи з 2016 року. Він є складний у сприйнятті всіх громадян, і бізнесу в тому числі, але я зараз зупинюсь на одній конкретній речі.</p>
<p>Я просто би просила, що коли ми імплементуємо різні стандарти, конвенції, щоби ми не перебільшували. У нас і так складна країна, нам до податкової культури ще дуже далеко, і тому треба пройти цей шлях цивілізовано не для того, щоб був відтік у нас капіталу і бізнесу з України, а навпаки покроково вчити і привчати до дисципліни і до такого поняття, як обмін інформації, який буде відбуватися між компетентними органами, починаючи от вже через пів року почнуть збирати інформацію.</p>
<p>Тому моє питання стосується більше все-таки конкретики. Станом на 1 січня 23-го року Україна має 72 двосторонні договори про уникнення подвійного оподаткування, які відповідають Модельній Конвенції ОЕСР. Кожна конвенція містить статтю, яка визначає підстави обміну інформацією, яка необхідна компетентним органам щодо операцій між суб'єктами господарювання таких країн. Такий обмін реалізується за так званим спеціальним запитом податкового органу однієї країни до податкового органу іншої країни. Це не про фінансову інформацію, яку надають фінансові агенти компетентним органам. Це інформація про операції, ще раз повторюсь, між суб'єктами господарювання України із іншою країною суб'єктом господарювання.</p>
<p>Так от для ефективної реалізації цього процесу Глобальним форумом ОЕСР рекомендовано на законодавчому рівні встановити вимогу до таких суб'єктів, забезпечити зберігання документів не менше 5 років. А проект 8131, запроваджуючи вимогу стандарту обміну інформацією за запитом, ще раз повторюю, це податковою інформацією виключно по господарській операції між суб'єктами, встановлює зберігання всіх первинних документів не тільки для суб'єктів зовнішньоекономічної діяльності, але й для всіх інших юридичних осіб платників податку на прибуток, юридичних осіб платників єдиного податку та юридичних осіб неприбуткових підприємств та організацій.</p>
<p>Тобто при збереженні діючого трирічного строку, протягом якого податкові органи можуть самостійно визначати податкові зобов'язання, так званий строк позовної давності, вимога зберігання первинних документів встановлюється цим законом протягом п'яти років.</p>
<p>Наприклад, скажіть, будь ласка, для виробників товарів для внутрішнього ринку, для суб'єктів роздрібної торгівлі, для медичних закладів, для комунальних підприємств, для громадських організацій навіщо і, на мій погляд, точно є невиправданим термін зберігання п'ять років. Я доводила це на засіданні комітету, я хочу повторити, що таке зобов'язання тільки призведе до того і створить просто-напросто додаткові можливості для контролюючих чи правоохоронних органів, просто як додатковий тиск на бізнес.</p>
<p>Я прошу і пояснювала колегам, у нас має бути передбачено наступне, що якщо суб'єкт господарювання почав здійснювати зовнішньоекономічну діяльність, тобто бути суб'єктом зовнішньоекономічної діяльності, до нього має застосовуватися норма щодо збереження документів протягом п'яти років, так як ця норма вже є. Що стосується суб'єктів, які підпадають під ТЦУ, там є термін зберігання сім років. В своїх поправках, які я прошу підтримати, 131 і 137, чітко виписано, що для всіх суб'єктів ми встановлюємо різні строки зберігання документів, так як це вимагає і здоровий глузд, і, не перебільшуючи, вимоги до нас, які закладені в Модельній податковій конвенції ОЕСР.</p>
<p>Прошу підтримати 131-у і 137-у поправки.</p>
<p></p>
<p>ГОЛОВУЮЧИЙ. Дякую, Ніна Петрівна.</p>
<p>Будь ласка, ставлю на врахування… Це ваші правки, правильно? 131 правку Ніни Петрівни Южаніної. Комітетом вона відхилена, ні? Відхилена. Данило Олександрович, ви будете щось коментувати по всім цим правкам чи по одній з них?</p>
<p></p>
<p>14:05:19</p>
<p>ГЕТМАНЦЕВ Д.О.</p>
<p>Дякую. Шановні колеги, власне, текст законопроекту, який ви отримали, це є повне приведення у відповідність до вимог OECD нашого законодавства у сфері обміну інформацією, міжнародного обміну податковою інформацією, який здійснюється в автоматичному режимі. Таким вимогам відповідають 165 країн-членів Глобального форуму OECD. Не відповідає тільки Україна і Російська Федерація. Я думаю, що це не та компанія, в якій нам потрібно бути, і не та країна, з якою ми повинні рівнятися щодо своїх правил в цьому контексті. Тому правки є відхиленими. Я прошу підтримати позицію комітету і відхилити зазначені поправки.</p>
<p></p>
<p>ГОЛОВУЮЧИЙ. Ставлю на голосування правку номер 131 Ніни Петрівни Южаніної. Комітетом відхилена. Прошу голосувати.</p>
<p></p>
<p>14:06:27</p>
<p>За-83</p>
<p>Рішення не прийнято.</p>
<p>Ставлю на голосування 132 правку Ніни Петрівни Южаніної. Комітетом вона відхилена. Прошу голосувати.</p>
<p></p>
<p>14:06:52</p>
<p>За-67</p>
<p>Рішення не прийнято.</p>
<p>Ставлю на голосування 136 правку народного депутата Ніни Петрівни Южаніної. Комітетом вона відхилена. Прошу голосувати.</p>
<p></p>
<p>14:07:16</p>
<p>За-71</p>
<p>Рішення не прийнято.</p>
<p>Ставлю на голосування 137 правку народного депутата Ніни Петрівни Южаніної. Комітетом вона відхилена. Прошу голосувати.</p>
<p></p>
<p>14:07:40</p>
<p>За-71</p>
<p>Рішення не прийнято.</p>
<p>Ніна Петрівна, і другий ваш блок: правки 145, 167, 190, 191, 196, 199, 259, 260, 261, 262, 301. Із них ми поставимо на врахування 259 та 260. 4 хвилини. Будь ласка, 4 хвилини, Ніна Петрівна.</p>
<p></p>
<p>14:08:08</p>
<p>ЮЖАНІНА Н.П.</p>
<p>Шановні колеги, я прошу все-таки включатись в роботу, тому що попереднє рішення було, очевидно, неправильним, ми для свого бізнесу робимо тільки погіршення. І це ніякі не вимоги, про які щойно говорив доповідач.</p>
<p>Наступний блок у мене стосується проблеми з блокуванням податкових накладних. Я просила би зараз зосередитися вас і послухати всіх уважно. Просто про блокування податкових накладних – це вже, мені здається, на всіх телеканалах, на всіх зустрічах з бізнесом і не з бізнесом питають, що це таке і звідки взялась така проблема. Проблема давня. І я зараз просто використаю свіже повідомлення бізнес-омбудсмена Романа Ващука для того, щоб повідомити, що відбувається на сьогоднішній день.</p>
<p>Так от, за результатами дослідження Ради бізнес-омбудсмена в IV кварталі податкова блокувала податкові накладні 65 тисячам бізнесів із 161 платників податків, які активно працювали та реєстрували податкові накладні. Насправді, ми на засіданні комітету весь час обговорюємо цю складну проблему. І нібито в упорядкуванні СМКОР працює і голова комітету, і Міністерство фінансів. Але насправді нічого не змінюється. Він в своєму дописі говорить, що на сьогоднішній день, незважаючи на нібито прийняті заходи, всі скарги платників податків, які надходить до Ради бізнес-омбудсмена, вірніше, більшість із них, стосуються, що… скарг на блокування податкових накладних. Це зупинення реєстрації податкових накладних, це зупинення можливості використовувати і здійснювати в подальшому господарські операції, це вимивання обігових коштів у платників. Насправді, мені здається, що цю систему, яку впроваджували ще ми в 2016 році, треба модернізувати зовсім на інших моделях якихось математичних, технічних можливостей, а не в ручному режимі, що сьогодні продовжує здійснювати податкова служба.</p>
<p>Мені прикро про це говорити. Але якщо ця модель відпрацювала своє, а зараз має бути замінена і її не можуть замінити, чому в самий найскладніший період часу, коли найдовший був блекаутний період, наша податкова зупиняла діяльність бізнесу в Україні, коли це можна було би рішенням більшості, монобільшості, влади припинити хоча би на час військового стану.</p>
<p>Тому мої дві поправки. Перша стосується того, щоб… А, до речі, якщо вам зараз будуть говорити, що ситуація покращилася, то щойно я говорила з великим платником, в якого дуже велика кількість податкових була заблокована, після внесення змін в СМКОР з них розблоковано 3 відсотки. Оце все покращення, яке відбулося за цей період часу. Просто знущатися в подальшому над бізнесом у нас немає такої можливості, у нас немає такої привілеї. Бізнес має працювати. У нас з надходженнями в бюджет великі проблеми. І доки вам будуть вішати лапшу на вуха про те, що все добре, бізнес платить більше, вони все більше страждають від наших дій. Тому перша поправка: розблокувати всі податкові накладні, які були заблоковані під час воєнного стану.</p>
<p>І друге. Зупинити блокування податкових накладних до моменту впровадження нової високоінтелектуальної системи, щоб не шахраї нас дурили, а ми могли працювати на нових технологіях, які зупинять шахраїв. Я за це. Будь ласка, підтримайте дві поправки. Зараз на вас дивиться вся Україна, без перебільшення.</p>
<p></p>
<p align=center>Веде засідання Голова Верховної Ради України СТЕФАНЧУК Р.О.</p>
<p></p>
<p>14:12:13</p>
<p>ГОЛОВУЮЧИЙ. Позиція комітету, Данило Олександрович.</p>
<p></p>
<p>14:12:17</p>
<p>ГЕТМАНЦЕВ Д.О.</p>
<p>Зазначені поправки відхилені, вони жодного не мають відношення до тексу цього законопроекту. І, напевно, автор цих поправок знає, що ми в інших законах вже частково врахували і йде робота над вдосконаленням системи. А ці правки, насправді, вони пропонують абсолютно унікальну репресивну систему перевірок, якими пропонується замінити систему блокування податкових накладних на військовий час. Вони є абсолютно безглуздими і такими, що безперечно не можуть бути враховані. Тому ми їх відхилили. Просимо підтримати позицію комітету.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, дві поправки – 259, 260 Южаніної, вони відхилені комітетом. Почергово ставлю їх на врахування.</p>
<p>259 поправка авторства Южаніної. Комітетом відхилена. Позицію сторін ви почули. Прошу визначатись та голосувати.</p>
<p></p>
<p>14:13:19</p>
<p>За-96</p>
<p>Рішення не прийнято.</p>
<p>І 260 поправка Южаніної. Комітетом вона була відхилена. Позицію сторін почули. Прошу визначатись.</p>
<p>Що? Я зараз покажу результат.</p>
<p></p>
<p>14:13:43</p>
<p>За-94</p>
<p>Рішення не прийнято.</p>
<p>Покажіть результати голосування по фракціях. Дякую.</p>
<p>Шановні колеги, залишилася 317 поправка від Разумкова. Я правильно розумію? Перед тим, як я передам Дмитру Олександровичу, я попрошу запросіть всіх колег до зали.</p>
<p>Я хочу ще раз звернутися до народних депутатів. Шановні друзі, ми прийняли Постанову про питання, пов'язані з висвітленням роботи Верховної Ради, ми домовились, через годину після завершення. Є унікуми, які вважають, що вони рівніші за інших. Я прошу все-таки зважати на постанову, яка прийнята як воля цього залу.</p>
<p>Будь ласка, Дмитро Олександрович.</p>
<p></p>
<p>14:14:21</p>
<p>РАЗУМКОВ Д.О.</p>
<p>Дякую. Шановні колеги, послухайте, будь ласка, в цій залі є багато адвокатів в минулому. В цій залі всі рано чи пізно зверталися до адвокатів і знають, що таке адвокатська таємниця. Ми від нашої команди подали лише дві правки: одна з них врахована, інша – ні.</p>
<p>317 правка, якщо вона не буде врахована, серйозно розширює обмеження адвокатської таємниці і буде давати доступ до тих даних, які ви надаєте адвокатам. Я вас дуже прошу подумати над майбутнім нашої держави і кожного і в цій залі, і тих, хто нас сьогодні дивиться. Це базові цінності, на яких будується Європейський Союз, до якого ми прямуємо, це базові цінності для демократичної держави. Тому я дуже вас прошу підтримати правку 317 і не розширювати можливість доступу до адвокатської таємниці.</p>
<p>Дякую.</p>
<p></p>
<p>ГОЛОВУЮЧИЙ. Позиція комітету, будь ласка.</p>
<p></p>
<p>14:15:27</p>
<p>ГЕТМАНЦЕВ Д.О.</p>
<p>Шановні колеги, дякую, колего, за дуже таку полум'яну промову, але ця промова жодного не має відношення до змісту правки. Я просив звернути увагу на те, що до другого читання, і це погодження з Комітетом правової політики, ми звузили обсяг інформації, який надають адвокати, лише до тієї інформації, яка стосується трастів, іноземних трастів, які адмініструє адвокат. Я не знаю, яке відношення має до адвокатської таємниці інформація про траст, який адмініструє адвокат, і яким чином ще можна отримати цю інформацію.</p>
<p>І мені здається, що нам, власне, треба вирішити, чи ми розумні, чи ми красиві, чи ми вимагаємо повернути виплати військовим, чи ми захищаємо трасти іноземні, де ховаються гроші.</p>
<p>Дякую.</p>
<p></p>
<p>ГОЛОВУЮЧИЙ. Шановні колеги, 317 поправка авторства Разумкова, позицію сторін ви почули, будь ласка, прошу голосувати.</p>
<p></p>
<p>14:16:44</p>
<p>За-132</p>
<p>Рішення не прийнято.</p>
<p>Шановні колеги, ми завершили обговорення цього… А, одна на підтвердження ще, да? Будь ласка, Геращенко. Шановні колеги, одна поправка на підтвердження і потім голосуємо закон в цілому.</p>
<p>Будь ласка, Ірино Володимирівно.</p>
<p></p>
<p>14:17:02</p>
<p>ГЕРАЩЕНКО І.В.</p>
<p>Дякую, колеги. Я хочу поставити на підтвердження 276 правку і також звернути увагу на наступне. Ми обговорюємо дуже важливий зараз законопроект, і всі депутати, які зараз презентували свої поправки, точно працювали над тим, щоби його вдосконалити і не займалися поправочним спамом. І дуже неприємно чути, що це недолугі поправки, це неправильні поправки від керівника комітету, ми обговорюємо зараз дуже серйозні теми.</p>
<p>Я хочу нагадати, що пані Южаніна, шкода, що зала це не чула, пропонувала, щоби ми звернули увагу, що зараз людям прийдеться спеціальні шафи завезти, щоби там зберігати по 5 років оцю документацію внутрішніх документів, але ви це не підтримали. І дуже просимо, щоб голова комітету, озвучуючи поправку, саме давав рішення комітету, а не оціночні характеристики самої поправки, а тим більше їх авторів. Це абсолютно неприпустимо.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, 276 поправка. Позиція комітету, будь ласка.</p>
<p></p>
<p>14:18:07</p>
<p>ГЕТМАНЦЕВ Д.О.</p>
<p>Дякую. Я, чесно кажучи, не знаю, чим вас не задовольняє 276 поправка. Поправка визначає, яким чином набуває чинності зазначений закон і абсолютно відповідає цілям правового застосування цього закону, і цілям імплементації законодавства до норм міжнародного законодавства, до норм законодавства України. Просимо цю поправку підтримати і підтримати законопроект в цілому.</p>
<p>Дякую.</p>
<p></p>
<p>ГОЛОВУЮЧИЙ. Ірина Володимирівна, ви наполягаєте, щоб її ставити на підтвердження, да?</p>
<p>Шановні колеги… <i>(Шум у залі)</i> Я перепрошую, для цього існує комітет, будь ласка.</p>
<p>Шановні колеги, я вам скажу інформацію по цій поправці. Шановні колеги, 276 поправка авторства Данила Олександровича Гетманцева, який стоїть тут, вона поставлена на підтвердження Іриною Володимирівною Геращенко. Шановні колеги, Данило Олександрович пояснив позицію щодо вступу закону в силу і, я так розумію, наполягає, щоб ця правка залишилася врахованою, така позиція комітету.</p>
<p>Шановні колеги, я ставлю на підтвердження 276 поправку. Прошу народних депутатів голосувати.</p>
<p></p>
<p>14:19:51</p>
<p>За-227</p>
<p>Правка залишилася врахованою. Тепер переходимо до прийняття закону в цілому.</p>
<p>Шановні колеги, займіть свої місця. Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до Податкового кодексу України щодо імплементації міжнародного стандарту автоматичного обміну інформацією про фінансові рахунки (реєстраційний номер проекту 8131).</p>
<p>Готові голосувати? Прошу народних депутатів голосувати.</p>
<p></p>
<p>14:20:38</p>
<p>За-263</p>
<p>Рішення прийнято.</p>
<p>Закон прийнято в цілому. Вітаю, колеги.</p>
<p>Йдемо далі. Наступний законопроект... По фракціях покажіть, будь ласка. Дякую.</p>
<p>Наступний законопроект 4409. Ми домовились без обговорення, без поправок, я маю на увазі, це друге читання. Тому я одразу ставлю пропозицію прийняти в повторному другому читанні та в цілому з необхідними техніко-юридичними поправками проект Закону про внесення змін до Кодексу України з процедур банкрутства (реєстраційний номер 4409).</p>
<p>Готові голосувати? Прошу народних депутатів голосувати.</p>
<p></p>
<p>14:21:30</p>
<p>За-255</p>
<p>Рішення прийнято.</p>
<p>Закон прийнято в цілому. Вітаю, колеги.</p>
<p>Наступний законопроект 9027. Це проект Закону про внесення зміни до розділу Х "Прикінцеві та перехідні положення" Закону України "Про публічні закупівлі" щодо можливості змінення умов договору про закупівлю.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:22:04</p>
<p>За-216</p>
<p>Рішення прийнято.</p>
<p>Шановні колеги, будь ласка, я запрошую Мовчана Олексія Васильовича, заступника голови комітету, голову підкомітету Комітету з питань економічного розвитку.</p>
<p>Будь ласка, Олексій Васильович.</p>
<p></p>
<p>14:22:23</p>
<p>МОВЧАН О.В.</p>
<p>Шановні колеги, шановні народні депутати! Комітет з питань економічного розвитку на засіданні 15 березня в режимі відеоконференції розглянув проект Закону про внесення змін до розділу Х "Прикінцеві і перехідні положення" Закону "Про публічні закупівлі" щодо можливості змінення умов договору про закупівлю (реєстраційний номер 9027) і ухвалив рішення рекомендувати Верховній Раді прийняти законопроект за основу.</p>
<p>Законопроект дуже важливий, шановні колеги, тому що він враховує позиції довгих договорів, які були укладені із державними замовниками до початку воєнного стану. Це рішення, яке ми з вами маємо прийняти для того, щоб допомогти великій кількості підприємств контрагентів держави вийти із стану неплатоспроможності, тому що фактично вони продовжують здійснювати… виконувати свою роботу, але оплата відбувається за довоєнними цінами. Враховуючи інфляцію, враховуючи збільшення цін і інші фактори, ми розробили і рекомендували прийняти цей законопроект для того, щоб врятувати український бізнес.</p>
<p>Дякую і прошу підтримати.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, будь ласка, прошу записатися: два – за, два – проти, для обговорення цього законопроекту.</p>
<p>Будь ласка, Аліксійчук Олександр Васильович, фракція політичної партії "Слуга народу". Будь ласка.</p>
<p></p>
<p>14:24:13</p>
<p>АЛІКСІЙЧУК О.В.</p>
<p>Прошу передати слово Маріковському.</p>
<p></p>
<p>ГОЛОВУЮЧИЙ. Будь ласка, Маріковський.</p>
<p></p>
<p>14:24:20</p>
<p>МАРІКОВСЬКИЙ О.В.</p>
<p>Шановні колеги, у нас така ситуація через війну і через закупівлі. Ми змушені приймати такі рішення, і зараз прописаний цей законопроект так, що держава від цього тільки виграє, бо зможе завершити і здати контракти по відновленню інфраструктури.</p>
<p>Однак до другого читання ми зможемо ще доопрацювати його ще ефективніше, бо були певні побажання, тому прошу вас підтримати цей законопроект, дуже важливий зараз для нашої країни.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Степан Іванович Кубів, фракція "Європейська солідарність".</p>
<p></p>
<p>14:25:01</p>
<p>КУБІВ С.І.</p>
<p>Шановний пане Голово, шановні колеги! Чи потрібний цей законопроект? Він є потрібний. Ми довго обговорювали його і на фракції, і на комітеті. І хочу сказати, що встановити істотні умови договору про закупівлі, укладеного з урахуванням вимог цього закону, з 1 липня 2020 року по 24 лютого 2022 року можуть змінюватися після його підписання до виконання зобов'язань в повному обсязі у випадках, передбачених відповідно статтею... в статті 41.</p>
<p>Є три випадки. Перший випадок є той, що за результатами корегування і перезатвердження проекту будівництва у встановленому законодавством порядку, там, де збільшення ціни не перевищує 50 відсотків, решта – все по тексту, яке було. Друге питання – збільшення ціни про закупівлю послуг поточного ремонту. І третє – збільшення ціни про закупівлю в результаті зміни істотних умов, внесених на підставі змін абзацу другого і третього пункту сумарно, передбачувати 50 відсотків ціни договору на закупівлі.</p>
<p>Але, разом з тим, я говорив на комітеті і сьогодні скажу, наша фракція підтримає в другому читанні, якщо будуть виправлені позиції щодо Директиви ЄС від... 2014/24 від 2014 року і будуть відповідно скасовані Директиви №18 від 2004 року. Разом з тим, фактор інфляції як економічне явище не може розглядатися як обставина для зміни договору про публічні закупівлі. Також є відповідні і корупційні ризики, про які говорив на засіданні комітету.</p>
<p>Шановний пане Голово, разом з тим, Мінекономіки підтримує, але Міністерство фінансів дає свої зауваження і говорить про відповідні уточнення, які важливо врахувати...</p>
<p></p>
<p>ГОЛОВУЮЧИЙ. Дякую.</p>
<p>Будь ласка, Васильченко Галина Іванівна, фракція політичної партії "Голос".</p>
<p></p>
<p>14:27:12</p>
<p>ВАСИЛЬЧЕНКО Г.І.</p>
<p>Прошу передати слово моєму колезі Рущишину.</p>
<p></p>
<p>ГОЛОВУЮЧИЙ. Будь ласка, Рущишин Ярослав Іванович.</p>
<p></p>
<p>14:27:19</p>
<p>РУЩИШИН Я.І.</p>
<p>Дякую. Шановні колеги, цим законопроектом або законом в майбутньому ми відкриваємо скриньку пандори. Хто хоч трошки був дотичний до антикорупційної діяльності, розуміє, наскільки важко щодня вдається нам зменшити дискрецію і зменшити суб'єктивізм у прийнятті рішень. Так от, цей законопроект якраз і про це. Цим законопроектом пропонується переглянути існуючі договори та визначити нову ціну, яку необхідно сплатити виконавцям робіт. А перегляд ціни, до речі, директивами Європейського Союзу не передбачено. Ми порушуємо ці директиви, вступаючи до Європейського Союзу.</p>
<p>І що хотів би наголосити чи не найбільше. Вводиться таке поняття знову ж таки, як експертиза проекту будівництва. Оце вам відкриття нового ринку для того, по якій ціні ви хочете, щоб ми вам це оцінили.</p>
<p>Я б хотів сказати, що ми проводили зустріч з Мустафою Найємом на нашому комітеті, ми почули його аргументи. Але, тим не менше, я вважаю, вони є недостатніми, оскільки його основним аргументом було те, що ми зараз засиплемо суди справами з приводу підняття корупції. Так от, краще засипати суди справами з підняття корупції, навіть такі недолугі інституції, як наші суди, ніж відкривати суб'єктивізм і дискрецію в майбутньому прийнятті рішення з приводу ціни, державних коштів, які витрачатимуться на будівництво.</p>
<p>І в нас виникає також багато питань, чому саме тільки будівництво, чому тільки ті галузі, які перелічені в законопроекті, бо багато є галузей, які також мають довгий цикл, і їх також зачепила інфляція.</p>
<p>Отже, закликаю всіх не голосувати за цей законопроект, оскільки ми повертаємося назад у боротьбі з корупцією. Дякую.</p>
<p></p>
<p>ГОЛОВУЮЧИЙ. Будь ласка, Цимбалюк Михайло Михайлович. Шановні колеги, і після цього виступу ми голосуємо. Прошу народних депутатів запросити до зали.</p>
<p>Будь ласка, Михайло Михайлович.</p>
<p></p>
<p>14:29:31</p>
<p>ЦИМБАЛЮК М.М.</p>
<p></p>
<p>Михайло Цимбалюк, "Батьківщина". Прошу передати слово колезі по фракції Кабаченку Володимиру.</p>
<p></p>
<p>ГОЛОВУЮЧИЙ. Будь ласка, Володимир Кабаченко.</p>
<p></p>
<p>14:29:51</p>
<p>КАБАЧЕНКО В.В.</p>
<p>Шановні колеги! Володимир Кабаченко, фракція "Батьківщина". Один із авторів цього законопроекту, стоячи за цією трибуною, використав словосполучення "це дуже важливий проект". Це дуже важливий законопроект. Єдине, що може характеризувати цей законопроект, це дуже корупційний законопроект. Є великі питання до профільного комітету, який якимось чином вирішив і побачив доцільність у цьому законопроекті. Є дуже великі питання до Комітету з питань антикорупційної політики, яка, на жаль, обмежився численними зауваженнями до цього законопроекту, але не знайшов в ньому дуже чітких проявів корупції.</p>
<p>Я повністю підтримую і погоджуюсь із попереднім доповідачем. Єдине, що дає цей законопроект, це суб'єктивізм у вирішенні, кому збільшувати вартість контракту, підписаного ще у 2020 році, а кому не збільшувати. Так от коли у державних органів, у держави з'являється фактор суб'єктивізму, коли держава не регулює це жодними критеріями, а просто вирішує на користь когось, чи збільшувати суму, вартість контракту чи не збільшувати – це і є корупція. Тому я вас закликаю і дуже сильно прошу в жодному разі не підтримувати цей законопроект у даній редакції.</p>
<p>Якщо зробити коротесеньку аналітику, то з 2020 року, з 1 липня 20-го року по 24 лютого 22-го року було підписано контрактів на більш ніж 500 мільярдів гривень. Уявіть, якщо ці 500 мільярдів гривень ще збільшаться на 50 відсотків, то яка сума видатків має бути, опанувати державний бюджет.</p>
<p>Тому, ще раз, у жодному разі ми не можемо підтримати цей законопроект у даній редакції. Ми маємо обов'язково внести в нього зміни, повернути на перше читання і ще раз його проаналізувати в цій залі. Дякую.</p>
<p></p>
<p>ГОЛОВУЮЧИЙ. Шановні колеги, ми завершили обговорення цього законопроекту. Переходимо до прийняття рішення. Я прошу народних депутатів зайняти свої місця. Будь ласка, всі народні депутати, займайте свої місця. Переходимо до прийняття рішення по цьому законопроекту.</p>
<p>Я ставлю пропозицію, яка висловлена комітетом: прийняти за основу проект Закону про внесення зміни до розділу Х "Прикінцеві та перехідні положення" Закону України "Про публічні закупівлі" щодо можливості змінення умов договору про закупівлю (реєстраційний номер 9027).</p>
<p>Готові голосувати? Прошу народних депутатів голосувати.</p>
<p></p>
<p>14:32:59</p>
<p>За-213</p>
<p>Рішення не прийнято.</p>
<p>Шановні колеги, я ставлю пропозицію відправити цей законопроект на повторне перше читання. Готові голосувати? Я прошу народних депутатів голосувати.</p>
<p></p>
<p>14:33:25</p>
<p>За-222</p>
<p>Шановні колеги, будь ласка, давайте відправимо суб'єкту законодавчої ініціативи на доопрацювання цей законопроект. Шановні колеги, прошу проголосувати, підтримати це рішення – відправити суб'єкту законодавчої ініціативи на доопрацювання законопроект 9027. Прошу народних депутатів голосувати.</p>
<p></p>
<p>14:33:59</p>
<p>За-226</p>
<p>Рішення прийнято.</p>
<p>По фракціях покажіть.</p>
<p>Шановні колеги, наступних два законопроекти, 7327 і 6464, ми домовилися без поправок, тому прошу не розходитися.</p>
<p>Я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до деяких законодавчих актів України щодо державної системи моніторингу довкілля, інформації про стан довкілля (екологічної інформації) та інформаційного забезпечення управління у сфері довкілля (реєстраційний номер 7327).</p>
<p>Прошу народних депутатів голосувати. Прошу голосувати, шановні колеги.</p>
<p></p>
<p>14:34:51</p>
<p>За-246</p>
<p>Рішення прийнято. Закон прийнятий в цілому.</p>
<p>І наступний законопроект, це повторне друге читання, проект Закону про внесення змін до деяких законодавчих актів України щодо посилення захисту прав інтелектуальної власності (реєстраційний номер 6464).</p>
<p>Я ставлю пропозицію прийняти в повторному другому читанні та в цілому з необхідними техніко-юридичними поправками проект Закону 6464. Прошу народних депутатів голосувати.</p>
<p></p>
<p>14:35:27</p>
<p>За-286</p>
<p>Рішення прийнято.</p>
<p>Закон прийнято в цілому. Дякую, колеги.</p>
<p>Наступний законопроект теж ми домовилися без обговорення. Шановні колеги, не розходьтеся. Це проект Закону про внесення змін до розділу ХІІ "Прикінцеві та перехідні положення" Закону України "Про судоустрій і статус суддів" у зв’язку з Рішенням Конституційного Суду України від 18 лютого 2020 року № 2-р/2020 щодо забезпечення безперервності здійснення правосуддя найвищим судом у системі судоустрою України (реєстраційний номер 5456-д).</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до розділу ХІІ "Прикінцеві та перехідні положення" Закону України "Про судоустрій і статус суддів" у зв’язку з Рішенням Конституційного Суду України від 18 лютого 2020 року №2-р/2020 щодо забезпечення безперервності здійснення правосуддя найвищим судом у системі судоустрою України (реєстраційний номер проекту 5456-д).</p>
<p>Готові голосувати? Прошу народних депутатів голосувати.</p>
<p></p>
<p>14:36:47</p>
<p>За-259</p>
<p>Рішення прийнято.</p>
<p>Наступний з обговоренням. Це перше читання, 8257. Це проект Закону про внесення змін до Кодексу цивільного захисту України щодо матеріально-технічного забезпечення заходів у сфері цивільного захисту.</p>
<p>Я ставлю пропозицію розглянути цей законопроект, 8257, за скороченою процедурою. Прошу народних депутатів голосувати.</p>
<p></p>
<p>14:37:21</p>
<p>За-230</p>
<p>Рішення прийнято.</p>
<p>Я запрошую... Давайте одразу два – за, два – проти. Добре, колеги? Прошу записатись: два – за, два – проти.</p>
<p>Будь ласка, Бондар Михайло Леонтійович, фракція "Європейська солідарність".</p>
<p>Гончаренко Олексій Олексійович.</p>
<p></p>
<p>14:38:14</p>
<p>ГОНЧАРЕНКО О.О.</p>
<p>Олексій Гончаренко, "Європейська солідарність". Безумовно, нам всім треба сьогодні займатися тематикою цивільного захисту. Це продемонструвала ця війна, коли бомблять наші міста, коли летять ракети, це, очевидно, це необхідна річ, немає в цьому сумніву. Але також, що нам не треба і не можна допустити – це, щоб на цьому були зловживання і це дуже важливо. Сподіваюсь в тому, що і цей закон дозволить нам цього досягти. А зловживання такі є, а потім їх намагаються приховати.</p>
<p>Наведу вам один приклад. Одеська обласна рада спромоглася заключити договір про облаштування бомбосховища у видавництві "Чорномор'я" в Одесі за 10 мільйонів гривень, за 10 мільйонів гривень, 5 з них вже освоїли, нічого немає, ніхто не працює там, а поруч якраз знаходився волонтерський центр, це в цій же будівлі, "Гончаренко Центр", і сьогодні його викидають. І в нас є декілька версій чому. Ну, перше, тому що я сказав з цієї трибуни про диктатуру Єрмака і тепер за це мене треба карати. Другий варіант – це те, що боремося проти смички з ОПЗЖ, зі "Слугою народу" в Одеській обласній раді. Ще раз прошу, да, приберіть вже того голову облради Діденка, ганьбище якесь. І третій варіант, а може все разом, щоб приховати, приховати як крадуть гроші на так званому будівництві бомбосховища там, прямо крадуть. Прямо зараз немає грошей на антидронові рушниці для наших військових, немає грошей на саме необхідне для наших військових, а на те, щоб вкрасти гроші обласній раді, прикриваючись бомбосховищем, є.</p>
<p>Друзі, звертаю на це увагу. Сподіваюсь, що наші правоохоронці продемонструють, що вони здатні такі речі розслідувати. І має бути цивільний захист, а не розкрадання на цивільному захисті.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Швачко Антон Олексійович, фракція політичної партії "Слуга народу".</p>
<p></p>
<p>14:40:12</p>
<p>ШВАЧКО А.О.</p>
<p>Мандзій.</p>
<p></p>
<p>ГОЛОВУЮЧИЙ. Мандзій Сергій Володимирович.</p>
<p></p>
<p>14:40:28</p>
<p>МАНДЗІЙ С.В.</p>
<p>Шановні колеги, я розумію занепокоєння попереднього виступаючого. Але ті закони, які сьогодні ми приймаємо для посилення і соціального захисту наших рятувальників, і для посилення їх матеріально-технічної бази, вони сьогодні необхідні для ефективного функціонування служби ДСНС.</p>
<p>Шановні колеги, на ваш розгляд подається проект Закону України про внесення змін до Кодексу цивільного захисту України щодо матеріально-технічного забезпечення заходів у сфері цивільного захисту за (реєстраційним номером 8257), який розроблено народними депутатами України, членами Комітету з питань екологічної політики та природокористування, разом з іншими народними депутатами.</p>
<p>Законопроектом передбачається внесення змін до Кодексу цивільного захисту України, яким пропонується внести зміни в частині уточнення термінів Кодексу цивільного захисту України, та приведення у відповідність до вимог чинного законодавства України, що визначає механізм створення та використання матеріальних резервів. Привести у відповідність до норм діючого законодавства і фактично розширити перелік цих цілей, на які може залучатися та використовуватися гуманітарна допомога. Встановити норми щодо забезпечення харчування ліцеїстів ліцею цивільного захисту, працівників органів та підрозділів цивільного захисту.</p>
<p>Законопроектом також пропонується доповнити статтю 8 Кодексу цивільного захисту України нормою… Шановні колеги, економлячи ваш час, рішення комітету прохання підтримати цей законопроект.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до прийняття рішення. Прошу народних депутатів зайняти… А, перепрошую. Поки ви збираєтесь, Михайло Михайлович Цимбалюк. Перепрошую.</p>
<p>Михайло Михайлович, будь ласка.</p>
<p></p>
<p>14:42:25</p>
<p>ЦИМБАЛЮК М.М.</p>
<p>Михайло Цимбалюк, "Батьківщина". Шановний пане Голово, шановні колеги! Насправді, законопроект є дуже важливий. Сьогодні наші рятувальники завжди першими прибувають на виклики і надзвичайних ситуацій, надзвичайних подій, а також виклики, пов'язані з війною. Через те однозначно автори законопроекту чітко виписали те, що сьогодні потрібно для функціонування цивільного захисту і оборони. Але ми вважаємо, що до другого читання слід однозначно врахувати позицію і територіальних громад, органів місцевого самоврядування спільно з асоціацією місцевих рад, тому що там певну частину фінансування, особливо харчування особового складу, а також ліцеїстів покладається на органи місцевої влади. Слід це врахувати, доопрацювати. В першому читанні "Батьківщина" підтримує, до другого будемо вносити правки.</p>
<p>Дякую.</p>
<p></p>
<p>ГОЛОВУЮЧИЙ. Дякую, шановні колеги.</p>
<p>Шановні колеги, переходимо до прийняття рішення. Будь ласка, займіть свої місця.</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про внесення змін до Кодексу цивільного захисту України щодо матеріально-технічного забезпечення заходів у сфері цивільного захисту (реєстраційний номер проекту 8257). Прошу народних депутатів голосувати.</p>
<p></p>
<p>14:44:16</p>
<p>За-254</p>
<p>Рішення прийнято.</p>
<p>Ідемо далі. Наступний законопроект, шановні колеги, 8187. Це проект Закону про внесення змін до Закону України "Про оборону України" щодо удосконалення процедур управління оборонними ресурсами. Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:44:47</p>
<p>За-229</p>
<p>Рішення прийнято.</p>
<p>Шановні колеги, є необхідність обговорювати, чи можемо проголосувати? Обговорювати? Тоді запишіться: два – за, два – проти, будь ласка, колеги.</p>
<p>Будь ласка, Павленко Ростислав Миколайович, фракція політичної партії "Європейська солідарність".</p>
<p></p>
<p>14:45:23</p>
<p>ПАВЛЕНКО Р.М.</p>
<p>Дуже дякую. Прошу передати слово Гончаренку Олексію Олексійовичу.</p>
<p></p>
<p>ГОЛОВУЮЧИЙ. Будь ласка, Олексій Олексійович Гончаренко.</p>
<p></p>
<p>14:45:34</p>
<p>ГОНЧАРЕНКО О.О.</p>
<p>Друзі, безумовно, нам дуже… Олексій Гончаренко, "Європейська солідарність". Безумовно, нам дуже потрібно посилювати управління і контроль над оборонними ресурсами, в цьому сумнівів немає. Тим більше, що ми бачимо проблеми. Ми бачимо яблука по 50 гривень, ми бачимо яйця по 17 гривень, ми бачмо яйця на кілограми, ми бачимо якісь дивні речі, які абсолютно є неприпустимими, і маємо на них поставити крапку, тому що кожна копійка оборонних ресурсів має йти на свою мету. І не волонтери мають забезпечувати, тим більше яких атакують, викидають, нападають, звинувачують, але при цьому, вони працюють, при цьому, вони роблять, що можуть, щоб забезпечити військо дронами, антидронами, машинами, всім іншим необхідним. От тільки що, як багато хто з вас, тільки що я передав 63-ю автівку від "Гончаренко Центру" військовим. А чому це не робить держава? Тому обороні ресурси мають працювати на державу і кожна копійка бюджету теж.</p>
<p>До речі, в минулому виступі забув сказати, що оці 10 мільйонів гривень на бомбосховища, які подарували комусь, бо ніякого бомбосховища нема, чомусь освоює фірма чоловіка нашої колежанки. Вона серед нас, її чоловік має фірму і зараз будує в Одесі бомбосховище за 10 мільйонів гривень. Тільки якось так будує, що гроші зникають – бомбосховища нема.</p>
<p>Отак не може бути, якщо так будемо керувати оборонними ресурсами, якщо так будемо керувати нашою державою, то ми ні до чого доброго не прийдемо. Маємо показати ефективність, кожна копійка для військових, кожна підтримка волонтерам і тоді буде перемога.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Максим Аркадійович Бужанський, фракція "Слуга народу".</p>
<p></p>
<p>14:47:26</p>
<p>БУЖАНСЬКИЙ М.А.</p>
<p>Прошу передати слово Федору Веніславському.</p>
<p></p>
<p>ГОЛОВУЮЧИЙ. Федір Володимирович Веніславський, будь ласка.</p>
<p></p>
<p>14:47:41</p>
<p>ВЕНІСЛАВСЬКИЙ Ф.В.</p>
<p>Шановні колеги, шановний пане Голово, цей законопроект є надзвичайно важливим, тому що війна, з якою стикнулася Україна, вона продемонструвала достатньо багато суттєвих проблем у сфері оборонного планування. Для того, щоб ми з вами розуміли, в чому суть цього законопроекту, я наведу декілька простих прикладів щодо необхідності його ухвалення.</p>
<p>Що таке оборонні ресурси? Оборонні ресурси – це насамперед людські ресурси. І планування, використання людських ресурсів в умовах гібридної війни, в умовах такої нищівної терористичної війни, яку веде Російська Федерація проти України, є надзвичайно важливим. Тому що на сьогоднішній день в складових системи безпеки і оборони є дуже багато різноманітних військових формувань, і оптимальне використання цих військових формувань, оптимальна підготовка і планування їх використання є надзвичайно важливим.</p>
<p>Друга складова, яка є не менш важливим, - це фінансові ресурси. Ми чудово розуміємо, що на сьогоднішній день Україна витрачає на сферу безпеки і оборони не бачені в історії сучасного світу фінансові ресурси. Це більше половини державного бюджету України ми витрачаємо саме на сферу безпеки і оборони. Планування фінансових ресурсів і їх ефективне використання у майбутньому – це запорука збалансованості державного бюджету, нормального функціонування господарства, яке забезпечує в тому числі сферу безпеки і оборони. Також важливе значення в умовах гібридної війни має інформаційна складова і відповідно планування інформаційних ресурсів є також надзвичайно важливим.</p>
<p>Тому цей законопроект є дуже важливим. Ми пропонуємо його підтримати. Фракція політичної партії "Слуга народу" буде голосувати "за", і всіх закликаю підтримати цей законопроект.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Сергій Миколайович Євтушок. Шановні колеги, і це буде завершальний виступ. Михайло Михайлович Цимбалюк іде, я так розумію. Це буде завершальний виступ, після цього голосуємо за цей вкрай важливий законопроект. Прошу народних депутатів запросити до залу.</p>
<p>Будь ласка, Михайло Михайлович.</p>
<p></p>
<p>14:49:50</p>
<p>ЦИМБАЛЮК М.М.</p>
<p>Дякую. Михайло Цимбалюк, "Батьківщина". Насамперед дякую колезі по фракції Євтушку Сергію за передане слово. Я погоджуюсь із попереднім виступаючим, що законопроект надзвичайно важливий. Саме життя в період воєнного стану підкреслило про необхідність впорядкування управління оборонними ресурсами і введення в обіг як юридичний термін для того, щоби всі органи державної і місцевої влади виконували і використовували в межах оборони ці ресурси. Вводяться нові поняття, і це є надзвичайно важливо, бо використання кожного ресурсу, як людського, як фінансового і інтелектуального, є важливо в інтересах держави.</p>
<p>Є деякі речі, які потрібно доопрацювати до другого читання, це синхронізація підзаконних актів, в разі ухвалення цього законопроекту, які будуть діяти і для органів місцевого самоврядування. Тому що це інша система влади і місцеве самоврядування має чітко знати, які ресурси сьогодні будуть підпорядковані по вертикалі держави у зв'язку з ухваленням цього законопроекту, і як будуть вони управлятись, фінансувати.</p>
<p>Фракція "Батьківщини" підтримує в першому читанні, буде брати активну участь в доопрацюванні до другого. І прошу колег підтримати в першому читанні цей законопроект.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення, переходимо до прийняття рішення. Прошу народних депутатів зайняти свої місця. Прошу зайняти свої місця. І я вношу пропозицію прийняти за основу проект Закону про внесення змін до Закону України "Про оборону України" щодо удосконалення процедур управління оборонними ресурсами (реєстраційний номер 8187).</p>
<p>Готові голосувати? Прошу народних депутатів голосувати.</p>
<p></p>
<p>14:52:12</p>
<p>За-258</p>
<p>Рішення прийнято.</p>
<p>Шановні колеги, зараз проголосуємо ще один законопроект, там одна хвилина – виступ Разумкова й одразу голосуємо, і потім перерва з заміною на виступ, проситься народний депутат Войцехівський.</p>
<p>Будь ласка, ми переходимо до розгляду законопроекту 8339. Одна хвилина – Разумков і далі голосуємо. Прошу не розходитися, будь ласка.</p>
<p></p>
<p>14:52:41</p>
<p>РАЗУМКОВ Д.О.</p>
<p>Дякую, Руслане Олексійовичу. Дякую, шановні колеги.</p>
<p>Дійсно, це важливий законопроект, який вже неодноразово підтримувався в цій залі, і щодо включення до порядку денного, і щодо оперативного розгляду на комітеті. Хотів би подякувати всім, його підтримують наші захисники, підтримує наша армія, і це ми приберемо дійсно недолугість і несправедливість щодо того, щоб дійсно герої сьогодні могли отримувати офіцерські звання. Не ховатися за тим, що є свідоцтво про вищу освіту або немає, а будемо визначати, і будуть визначати командири, хто дійсно є достойним того, щоб бути офіцером і керувати людьми, а головне – зберігати їх життя для того, щоб вони перемогли і повернулися додому.</p>
<p>Тому ще раз хочу подякувати всім, хто долучений до цього законопроекту, і дякую всім, хто його підтримає сьогодні в залі.</p>
<p></p>
<p>ГОЛОВУЮЧИЙ. Шановні колеги, я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення зміни до статті 20 Закону України "Про військовий обов'язок і військову службу" щодо комплектування Збройних Сил України посадовими особами офіцерського складу на особливий період (реєстраційний номер 8339). Прошу народних депутатів голосувати.</p>
<p></p>
<p>14:54:14</p>
<p>За-283</p>
<p>Рішення прийнято.</p>
<p>Закон прийнятий в цілому.</p>
<p>Надійшла заява від двох політичних фракцій – "Слуга народу" і "Довіра" – перерва з заміною на виступ. Слово надається народному депутату Войцехівському, будь ласка.</p>
<p></p>
<p>14:54:40</p>
<p>ВОЙЦЕХІВСЬКИЙ В.О.</p>
<p>Шановні колеги, хочу заявити, що 17 березня на Черкащині відбулася зухвала історія. На аграрне підприємство з'явилися рейдери, молодики спортивної статури, і заявили, що вони є представниками нового власника. Все б нічого, вже були випадки рейдерського захоплення і в минулі роки, хоча ми розуміємо, що сьогодні війна. Але неодноразово з їх уст звучала фраза: губернатор в курсі діла.</p>
<p>Сьогодні губернатор, звичайно, провів брифінг, о 10-й годині ранку він розповів, що це неправда. Три дні у нас гуділа вся Черкащина, тому що піднялися і аграрії, і громадськість. І губернатор сказав, що він дійсно не підтримує рейдерські захоплення</p>
<p>Чому я не здивований, що така фраза звучала? Адже у нас сьогодні на Черкащині діє універсальний пароль, оця фраза "губернатор в курсі". Коли їде машина з лісом без документів, їде машина з пальним без документів, скажіть чарівну фразу – ви їдете далі, нічого вам за це не буде.</p>
<p>Наш генерал сьогодні пише есемески головам громад, рекомендує з ким заключати договори оренди. Цей же чоловік сьогодні пише есемес директору спиртового заводу і запевняє його: документи підвезуть. Якого номіналу ті документи і скільки спирту за них треба відпустити, давайте просто догадаємося.</p>
<p>Ще в пам'яті ситуація, коли на Черкащині бронежилети, які були призначені для хлопців в армію, якимось дивом потрапили в торговельну мережу, сказали, помилка, і кримінальна справа десь там. Сьогодні якась аномальна кількість чоловіків не повернулися в Україну, а документи їм оформляла Черкаська адміністрація по системі "Шлях".</p>
<p>Але хочу сказати, що сьогодні у нас на Черкащині владу не поважають, її просто бояться. І я навіть не здивуюся, якщо завтра з'явиться кілька гнівних колективних листів, в яких будуть автори запевняти, що я тут неправий. Я вже це проходив, потім половина цих авторів дзвонили і казали: "Віталій, ти знаєш, я керівник комунального підприємства, у мене є бізнес, тому, вибач, я не міг не підписати".</p>
<p>Я звертаюсь до президента. Розумію, що в нього сьогодні дуже багато важливих справ, але на Черкащині сьогодні владу не поважають, а бояться. І це неправильно. Прохання звільнити голову обласної військової адміністрації Табурця Ігоря Івановича з займаної посади.</p>
<p>Дякую. І слава Україні!</p>
<p></p>
<p>ГОЛОВУЮЧИЙ. Шановні колеги, переходимо до наступного законопроекту – 8433. Це проект Закону про внесення змін до розділу VI "Прикінцеві та перехідні положення" Бюджетного кодексу України щодо використання коштів з рахунків на підтримку України.</p>
<p>Я ставлю пропозицію включити це питання до порядку денного сесії. Прошу народних депутатів проголосувати за включення 8433 до порядку денного сесії. Прошу голосувати.</p>
<p></p>
<p>14:58:14</p>
<p>За-237</p>
<p>Рішення прийнято.</p>
<p>Я ставлю пропозицію розглянути це питання за скороченою процедурою. Прошу голосувати.</p>
<p></p>
<p>14:58:36</p>
<p>За-227</p>
<p>Рішення прийнято.</p>
<p>Шановні колеги, є необхідність обговорювати? Чи можемо… Обговорювати. Запишіться: два – за, два – проти. Прошу, не розходьтеся. Запишіться: два – за, два – проти.</p>
<p>Будь ласка, двоє осіб записалося. Я прошу не розходитися. Климпуш-Цинцадзе Іванна Орестівна, фракція "Європейська солідарність".</p>
<p></p>
<p>14:59:14</p>
<p>КЛИМПУШ-ЦИНЦАДЗЕ І.О.</p>
<p>Прошу передати слово Софії Федині.</p>
<p></p>
<p>ГОЛОВУЮЧИЙ. Федина Софія Романівна, будь ласка.</p>
<p></p>
<p>14:59:26</p>
<p>ФЕДИНА С.Р.</p>
<p>Колеги, з цим законопроектом ми маємо якусь абсолютно дитячу ситуацію, яку можна окреслити: сам собі грає, сам музику замовляє. По суті, Кабмін отримує можливості сам собі дозволяти, самому собі створювати рахунки на рівні Нацбанку, нібито для фізичних та юридичних осіб, які хочуть надати допомогу Україні, підтримка України – така загальна фразочка. А в результаті і сам собі розподіляти, на що, куди і як сам собі закупляти чи не закупляти, чи освоювати кошти. Насправді яблука по 51 гривні, яйця – по 17. Відсутність снарядів є наслідком того, що система і закупівель, і допомоги Україні, українському війську є критично зараз непрозорою.</p>
<p>І тому я би наголосила, що в цьому законопроекті ми маємо чотири основні загрози. Перше – це є атака на бюджетну систему. Те, що йде в бюджеті, воно має проходити через контроль Верховної Ради і має йти по чітких бюджетних програмах. Цей законопроект це знищує.</p>
<p>Обмеження прав Верховної Ради, я перепрошую, ви нулите Верховну Раду, множите всі повноваження Верховної Ради на нуль, але у нас парламентсько-президентська республіка і ніякий Кабмін собі врізнобій не може вирішувати самостійно ті чи інші рішення. Це є атака на волонтерів, тому що ваші органи, підконтрольні вам органи влади, вони репресують і переслідують волонтерів за якусь там неправильну цифру чи кому, а тут буде тотальний дерибан так званої допомоги Україні.</p>
<p>І останнє, це загроза того, що нам перестануть надавати міжнародну допомогу, бо в таких непрозорих механізмах в якийсь момент скажуть: ану вас усіх, крадіть самі в себе, а ми вам допомагати не будемо.</p>
<p>Тому я закликаю не підтримувати цей закон…</p>
<p></p>
<p>ГОЛОВУЮЧИЙ. Будь ласка, Олена Копанчук. Після цього переходимо до голосування. Будь ласка, Олена Євгенівна.</p>
<p></p>
<p>15:01:41</p>
<p>КОПАНЧУК О.Є.</p>
<p>Шановні колеги, якраз даний законопроект передбачає врегулювання і включення у спеціальний фонд державного бюджету коштів, які зараховані на рахунки головних розпорядників у Національному банку України, які у вигляді добровільних внесків фізичних і юридичних осіб були перераховані для реалізації заходів для забезпечення безпеки та оборони, відновлення та підтримки і розвитку України, тому саме правильний порядок коштів, які знаходяться у головних розпорядників, повинні проходити через державний бюджет і мати парламентський контроль. Тому даний законопроект потрібно підтримати.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую, Олена Євгенівна.</p>
<p>Будь ласка, Цабаль Володимир Володимирович.</p>
<p>Шановні колеги, і після цього ми голосуємо. Будь ласка, запросіть народних депутатів до зали.</p>
<p>Будь ласка, Цабаль.</p>
<p></p>
<p>15:02:39</p>
<p>ЦАБАЛЬ В.В.</p>
<p>Шановні колеги, коли розпочалася війна, ми терміново дуже багато речей робили, які не завжди були передбачені законом, в тому числі цей закон. Він технічний, він виправляє ті речі, які фактично ми і так робили, тобто збирали на рахунки Національного банку кошти, які потім використовувались для оборонних цілей. Але Бюджетний кодекс, на жаль, такий речей не передбачав, тому цей закон, він достатньо технічний. Та критика, яку почув, вона не стосується цього закону, тому закон технічний, він фактично приводить Бюджетний кодекс до тих реалій, які є зараз. Відповідно після прийняття цього закону те, що відбувається збір коштів, він стане в рамках Бюджетного кодексу.</p>
<p>Тому, колеги, підтримайте, будь ласка, закон. І закликаю інші комітети теж виправляти такі зміни, які необхідні для того, щоб ми були в рамках закону.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, переходимо до прийняття рішення. Я ставлю пропозицію прийняти за основу проект Закону про внесення змін до розділу VI "Прикінцеві та перехідні положення" Бюджетного кодексу України щодо використання коштів з рахунків на підтримку України, реєстраційний номер законопроекту 8433. Готові голосувати? Запрошую народних депутатів голосувати.</p>
<p></p>
<p>15:04:28</p>
<p>За-240</p>
<p>Рішення не прийнято. По фракціях покажіть, будь ласка.</p>
<p>Рішення прийнято. За… Ще раз верніть, яке голосування було. За – 240. Рішення прийнято. Перепрошую.</p>
<p>Далі, ми домовилися, два законопроекти без обговорення, тому прошу не розходитися. Це 7353 і 8198. <i>(Шум у залі) </i> Ні, в нас домовленість була без обговорення.</p>
<p>Тому я ставлю одразу пропозицію прийняти в другому читанні та в цілому з необхідними техніко-юридичними поправками проект Закону про виплату одноразової грошової допомоги за шкоду життю та здоров’ю, завдану спричиненими військовою агресією проти України пораненням або загибеллю під час проходження публічної служби, виконання обов’язків на об’єктах критичної інфраструктури та здійснення професійної журналістської діяльності (реєстраційний номер проекту 7353). Прошу народних депутатів голосувати.</p>
<p></p>
<p>15:05:38</p>
<p>За-275</p>
<p>Рішення прийнято. Закон прийнятий в цілому.</p>
<p>Наступний законопроект 8198. Ми також домовилися без обговорення.</p>
<p>Тому я одразу ставлю пропозицію прийняти в другому читанні та в цілому з необхідними техніко-юридичними поправками проект Закону про внесення зміни до Закону України "Про загальнообов'язкове державне пенсійне страхування" щодо призначення пенсії особам, які проживають на тимчасово окупованій території або на території, де ведуться бойові дії (реєстраційний номер законопроекту 8198). Прошу народних депутатів голосувати.</p>
<p></p>
<p>15:06:22</p>
<p>За-274</p>
<p>Рішення прийнято.</p>
<p>Шановні колеги, наступний законопроект 2365. У мене написано поправки Рущишина, п'ять поправок. Ви будете наполягати, чи можемо голосувати? Будете.</p>
<p>Да, будь ласка, Рущишину. Називайте номер поправки, і після цього переходимо до обговорення. Будь ласка.</p>
<p></p>
<p>15:06:41</p>
<p>РУЩИШИН Я.І.</p>
<p>Шановний головуючий, дві поправки мої і три – на підтвердження.</p>
<p></p>
<p>ГОЛОВУЮЧИЙ. Почнемо з ваших.</p>
<p></p>
<p>РУЩИШИН Я.І. 9 поправка. Мова іде про стягнення з громадян будь-яких гонорарів, комісійних та інших винагород за посередництво у працевлаштуванні в Україні та за кордоном, тягне за собою накладення штрафу оця стаття. Я в першу чергу хочу привітати авторів. Дякую, що ще одну ліцензію зняли ми, нарешті, з роботодавців. Але повертаємося знову ж таки до дискримінації тих самих роботодавців, і цей законопроект якраз про це.</p>
<p>Не секрет… Це цитата з пояснювальної записки: "Не секрет, що відставання нашої країни від європейських сусідів стимулює мільйони українців кожен рік їхати на заробітки за кордон". А цим законопроектом ми їм червону доріжку стелемо на закордон. Прошу дуже, виїжджайте, вам безкоштовно знайдуть місцевого роботодавця на трускавки чи на укладення асфальту і їдьте далі. Тобто в даному випадку ми дискримінуємо наших…</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, 9 поправка авторства народного депутата Рущишина. Будь ласка, Галина… Хто? Галина Миколаївна, буде, да?</p>
<p></p>
<p>15:08:02</p>
<p>ТРЕТЬЯКОВА Г.М.</p>
<p>Мав Бабенко Микола, якщо він…</p>
<p></p>
<p>ГОЛОВУЮЧИЙ. Будь ласка. Галина Миколаївна, коротко позиція.</p>
<p></p>
<p>ТРЕТЬЯКОВА Г.М. Справа в тому, що ми знайшли в комітеті баланс між регуляціями і дерегуляціями. І це був загальний консенсус Міністерства економіки і тих, хто провадить посередницьку діяльність у працевлаштуванні людей. Тому максимально лібералізація, яка можлива, вона досягнута тут. Таким чином комітет рекомендує цю правку відхилити.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, поправка номер 9 авторства народного депутата Рущишина. Аргументи ви почули, вона комітетом була відхилена, автор просить врахувати її. Ставлю 9 поправку на врахування. Прошу народних депутатів голосувати. Позицію комітету ви також почули. Будь ласка.</p>
<p></p>
<p>15:08:55</p>
<p>За-140</p>
<p>Рішення не прийнято.</p>
<p>Будь ласка, Рущишин, яка наступна поправка?</p>
<p></p>
<p>15:09:01</p>
<p>РУЩИШИН Я.І.</p>
<p>89-а, прошу вас, поправка. Я в цьому випадку сказав, що в нас був компроміс між комітетом, можливо, і диктатурою пролетаріату, бо ми все-таки… пролізає оце у вуха лівизни в нашому законодавстві і в іншому.</p>
<p>Саме в пояснювальній записці вже доведено, що якщо втручатися в ринкові відносини недолугим регулюванням, люди обходитимуть його і, незважаючи на 1,7 мільйона запрошень на роботу, наданих нашим громадянам у Польщі, в 2017 році тільки 12 тисяч людей виїхало працювати в цю країну. Тобто люди все одно обходитимуть це законодавство, оскільки вони шукатимуть собі кращої роботи. І вони захочуть, можливо, все це заплатити, а їм знову ж запропонують трускавки і асфальт. Сьогодні я збираю трускавки, завтра хочу кращу роботу, і я готовий заплатити за цю послугу в пошуку мені роботи. Чому ми забороняємо це?</p>
<p>Дякую.</p>
<p></p>
<p>ГОЛОВУЮЧИЙ. Позиція комітету, Галина Миколаївна, будь ласка.</p>
<p></p>
<p>15:10:03</p>
<p>ТРЕТЬЯКОВА Г.М.</p>
<p>Ця правка, дійсно, як каже пан Ярослав, передбачає, що людина сплачує за цю послугу. Водночас я хочу нагадати, що метою цього законопроекту було те, щоб людина не сплачувала за послугу пошуку працевлаштування. Тому працевлаштування за кордоном мусить оплачувати роботодавець, який шукає українця нашого на роботу. Тому правка не підтримана. І прошу зал її теж не підтримувати.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>89 поправка Рущишина.</p>
<p></p>
<p>ТРЕТЬЯКОВА Г.М. 89-а.</p>
<p></p>
<p>ГОЛОВУЮЧИЙ. 89-а, так, я так сказав, 89. 89 поправка Рущишина комітетом відхилена. Аргументи сторін ви почули. Водночас автор просить поставити її на врахування.</p>
<p>Ставлю 89 поправку на врахування. Прошу голосувати.</p>
<p></p>
<p>15:10:58</p>
<p>За-93</p>
<p>Рішення не прийнято.</p>
<p>Пан Рущишин, ви свої поправки всі поставили? Секундочку. Більше ніхто не хоче ставити свої поправки на врахування? Ніхто.</p>
<p>Ви хочете поставити ще три поправки на підтвердження. Називайте номер поправки.</p>
<p></p>
<p>15:11:13</p>
<p>РУЩИШИН Я.І.</p>
<p>Поправка номер 6. Поправка стосується заборони стягнення оплати гонорарів і комісійних винагород за посередництво у працевлаштуванні в Україні або за кордоном. Ми вкотре доводимо, що ми країна наймитів і дбаємо про інтереси тільки наймитів. І в даному випадку я з вами згоден, що саме законопроект про це. Дякую, пане Голово, що ви це підтвердили. Але хто платить, той і замовляє попит, творить попит на нашому ринку. Даруйте мені, жаргон такий навіть вживу: хто платить – той замовляє музику. Тобто наш ринок праці буде сформований іноземним, бо ми там сказали, що він сильніший ніж наш роботодавець, іноземним роботодавцем. Він формуватиме попит на цьому ринку, а не інші суб'єкти цього ринку. Ми знову ж таки ставимо в нерівність працівника і роботодавця. А вони мають бути рівними у формуванні попиту на роботу.</p>
<p>Дякую.</p>
<p></p>
<p>ГОЛОВУЮЧИЙ. Будь ласка, Галина Миколаївна.</p>
<p></p>
<p>15:12:14</p>
<p>ТРЕТЬЯКОВА Г.М.</p>
<p>Дякую. Основною метою держави має бути захист людей найманої праці. У разі, якщо людина сама шукає роботу і держава Україна не в курсі, де працює українець, то захистити його не є можливим. Тому створений механізм саме для того, щоб захистити людину найманої праці, яка працює за кордоном, починаючи з того, що ця інформація буде у Міністерстві економіки.</p>
<p>Дякую.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, 6 поправка, вона врахована частково, це авторства народного депутата Цимбалюка Михайла Михайловича. Шановні колеги, водночас це рішення щодо врахування частково народний депутат Рущишин просить поставити на підтвердження. Тому я ставлю рішення комітету врахувати частково поправку 6 на підтвердження. Прошу народних депутатів голосувати, аргументи сторін ви почули.</p>
<p></p>
<p>15:13:15</p>
<p>За-223</p>
<p>Добігли всі, молодці. Правка вважається відхиленою, а шкода.</p>
<p>Шановні колеги, яка наступна? Рущишин, яка поправка наступна?</p>
<p></p>
<p>15:13:31</p>
<p>РУЩИШИН Я.І.</p>
<p>74-а. Це мудрість Верховної Ради, а не добігання до місця.</p>
<p></p>
<p>ГОЛОВУЮЧИЙ. Ні, це добігання до місця.</p>
<p></p>
<p>РУЩИШИН Я.І. Добре. Я згоден з вами, що ви… з вашим твердженням, яке, на жаль, проростає з радянських часів, де треба було захищати робочу силу від держави, від монстра, який був основним роботодавцем. Зараз у нас повинна бути велика пропозиція як робочої сили, так і роботодавців для того, щоб вони були рівні у своїх трудових відносинах. А тепер ситуація. Я, дорогооплачуваний спеціаліст, хочу найти собі ще кращу роботу. Я хочу прийти, а цих вакансій нема на ринку, і ця служба чи ця фірма повинна попрацювати і витратити багато своїх коштів на пошуки такої роботи для себе. Чому я не маю права замовити собі такої роботи? Ми знову перетворюємося на робочу силу для трускавок і для асфальту викладення у Польщі або в інших країнах. Ні, ми повинні працювати на кращих роботах. Тому прошу…</p>
<p></p>
<p>ГОЛОВУЮЧИЙ. Я ще раз уточню, 74 поправка? Так? Але це поправка Мінька.</p>
<p></p>
<p>15:14:41</p>
<p>РУЩИШИН Я.І.</p>
<p>Це ж на підтвердження.</p>
<p></p>
<p>ГОЛОВУЮЧИЙ. Вона відхилена.</p>
<p></p>
<p>РУЩИШИН Я.І. В мене написано…</p>
<p></p>
<p>ГОЛОВУЮЧИЙ. Ну, в вас може бути написано все, що завгодно, а в мене от офіційна таблиця, це поправка Мінька відхилена.</p>
<p></p>
<p>РУЩИШИН Я.І. Тоді даруйте, 76-а тоді, прошу вас дати мені.</p>
<p></p>
<p>ГОЛОВУЮЧИЙ. Зараз, секундочку. 76-а, вона врахована частков. Тому зараз я хвилину не даю, але ставлю на підтвердження 76-у.</p>
<p>Галино Миколаївно, позиція комітету.</p>
<p></p>
<p>15:15:12</p>
<p>ТРЕТЬЯКОВА Г.М.</p>
<p>Позиція комітету: врахована частково. Це правка Михайла Михайловича Цимбалюка. І саме я ще хочу наголосити, захист українського трудового ринку теж передбачено. Ми були між двома вагами: захист людей найманої праці за кордоном, з одного боку, з другого боку, захист свого трудового ринку. Жодна європейська країна не має відкритого ринку, вони свій ринок захищають так само, як і ми маємо захищати.</p>
<p>Тому врахована частково. Прошу підтримати зеленою.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, 76 поправка авторства Цимбалюка, комітетом врахована частково. Рущишин просить поставити таке рішення комітету на підтвердження. Тому я ставлю 76 поправку, яка врахована частково, на підтвердження. Прошу народних депутатів голосувати.</p>
<p></p>
<p>15:16:12</p>
<p>За-245</p>
<p>Рішення прийнято. Поправка залишається врахованою частково.</p>
<p>Пан Рущишин, у вас все? Будь ласка, Рущишин.</p>
<p></p>
<p>15:16:23</p>
<p>РУЩИШИН Я.І.</p>
<p>72-а, прошу вас.</p>
<p></p>
<p>ГОЛОВУЮЧИЙ. 70 чи 80?</p>
<p></p>
<p>РУЩИШИН Я.І. 72.</p>
<p></p>
<p>ГОЛОВУЮЧИЙ. Добре, зараз, дивлюся. Будь ласка, будь ласка, доповідайте.</p>
<p></p>
<p>РУЩИШИН Я.І. Я, власне, до того і веду, що в нас створена нерівність і неможливість роботи нашого роботодавця. По-перше, на українському ринку, оскільки ми там вже описали в пояснювальній записці, що іноземний працедавець набагато сильніший. То чому ж ми на нашого оплату? Давайте звільнимо і нашого роботодавця також від оплати за такі послуги, але тоді йому ніхто не шукатиме працівників. Я б хотів, щоб ми вирівняли в трудовому праві дві сторони: людина, яка дає робота, і людина, яка наймається. Вони повинні бути гідними і рівними у своїх правах, і кожен має право замовити собі таку послугу на нашому ринку. Тому прошу вас, давайте будемо вирівнювати ситуацію після Радянського Союзу врешті-решт в бік капіталізму.</p>
<p></p>
<p>ГОЛОВУЮЧИЙ. Шановні колеги… Будь ласка, Галина Миколаївна.</p>
<p></p>
<p>15:17:30</p>
<p>ТРЕТЬЯКОВА Г.М.</p>
<p>Да, ця правка врахована редакційно, і я прошу зал підтримати враховану редакційну правку. Я ще раз хочу нагадати, що ми мусимо захищати як ринок праці наш. Загальні декларації про те, що мусять бути права, вони і мають право на життя, але це ідеальна картинка. Ми насправді маємо, практично стикаємося з тим, що посередники і працевлаштування людей за кордон не несуть потім відповідальності за це. Тому роботодавець за кордоном мусить заплатити для того, щоб розуміти економічно в тому числі, що він гарантовано працевлаштує українця. Це не заважає українцю шукати роботу самостійно і це жодним чином, ніяким чином не дискримінує по його правах в пошуку роботи, в тому числі за кордоном.</p>
<p>Дякую. Прошу підтримати зеленою.</p>
<p></p>
<p>ГОЛОВУЮЧИЙ. Шановні колеги, 72 поправка авторства Галини Миколаївни Третьякової.</p>
<p>Народний депутат Рущишин, він просить цю поправку, яка врахована редакційно, це рішення поставити на підтвердження. Галина Миколаївна аргументувала, чому вони саме так врахували цю поправку.</p>
<p>Тому 72 поправка Третьякової ставлю на підтвердження рішення комітету, врахувати її редакційно. Прошу народних депутатів голосувати.</p>
<p></p>
<p>15:18:58</p>
<p>За-249</p>
<p>Рішення прийнято.</p>
<p>Дякую, колеги, ми завершили обговорення цього законопроекту. Ми переходимо до прийняття рішення.</p>
<p>Я ставлю пропозицію прийняти у повторному другому читанні та в цілому з необхідними техніко-юридичними поправками проект Закону про захист трудових мігрантів та боротьбу з шахрайством у працевлаштуванні за кордон (реєстраційний номер проекту 2365).</p>
<p>Готові голосувати? Прошу народних депутатів голосувати.</p>
<p></p>
<p>15:19:44</p>
<p>За-268</p>
<p>Рішення прийнято.</p>
<p>Закон прийнято в цілому. Вітаю, колеги.</p>
<p>Наступний закон голосуємо без обговорення, будь ласка, без поправок, вірніше, 7295. Тому я ставлю пропозицію прийняти в другому читанні та в цілому з необхідними техніко-юридичними поправками проект Закону про внесення змін до деяких законів України щодо виплати грошової винагороди ветеранам війни та жертвам нацистських переслідувань (реєстраційний номер 7295).</p>
<p>Готові голосувати? Прошу народних депутатів голосувати.</p>
<p></p>
<p>15:20:30</p>
<p>За-279</p>
<p>Рішення прийнято. Закон прийнято в цілому.</p>
<p>Наступний законопроект 8263. Це проект Закону про дерадянізацію порядку вирішення окремих питань адміністративно-територіального устрою України.</p>
<p>Я ставлю пропозицію розглянути це питання за скороченою процедурою. Прошу народних депутатів голосувати.</p>
<p></p>
<p>15:20:59</p>
<p>За-237</p>
<p>Рішення прийнято.</p>
<p>Шановні колеги, є необхідність обговорювати? Тоді прошу записатися: два – за, два – проти. Прошу не розходитись, подивимось, скільки запишеться, можливо, ми його швидко пройдемо. І це передостаннє сьогодні питання, шановні колеги. Прошу голосувати.</p>
<p>Цимбалюк Михайло Михайлович, фракція "Батьківщина", будь ласка.</p>
<p></p>
<p>15:21:33</p>
<p>ЦИМБАЛЮК М.М.</p>
<p>Прошу передати слово Сергію Євтушку.</p>
<p></p>
<p>ГОЛОВУЮЧИЙ. Сергій Миколайович Євтушок, будь ласка.</p>
<p></p>
<p>15:21:44</p>
<p>ЄВТУШОК С.М.</p>
<p>Сергій Євтушок, фракція "Батьківщина". Шановні колеги, я вважаю, що Комітет державної влади та місцевого самоврядування в Україні не повинен фрагментарно розглядати і створювати законопроекти, а, в принципі, повинен системно написати законопроект, який стосувався би адміністративно-територіальної влади в Україні. Нефрагментарно – це ключове слово. Адже в цьому законопроекті є питання. Я одразу хочу сказати, що є висновок Асоціацій міст України, а також Асоціацій територіальних громад, які говорять, що в даному законопроекті є ряд статей, які потребують удосконалення або навіть поправок. Тому до другого читання я думаю, що комітет виправить ці свої помилки і подасть до другого читання уже вдосконалений, погоджений з усіма асоціаціями місцевих органів влади, законопроект, який буде ухвалений в цілому.</p>
<p>Фракція "Батьківщина" не буде зараз підтримувати даний законопроект виключно з цих підстав. Тому що як тільки комітет виправить свої помилки, до речі, наші працівники, члени фракції, готові долучитися до цих робіт, ми готові будемо підтримувати це в другому читанні.</p>
<p>Але одразу хочу сказати, що комітет міг би бути між урядом і таким інститутом народовладдя, як місцеві органи влади, фронтменом і, узгоджуючи всі позиції, надавати якісні законопроекти, які підтримувалися би в залі повним складом парламенту.</p>
<p></p>
<p>ГОЛОВУЮЧИЙ. Будь ласка, В'ятрович Володимир Михайлович, фракція політичної партії "Європейська солідарність".</p>
<p></p>
<p>15:23:53</p>
<p>В’ЯТРОВИЧ В.М.</p>
<p>Доброго дня, шановні колеги! Незважаючи на красиву назву, йдеться про дерадянізацію, насправді жодних якихось ідеологічних питань цей законопроект не містить. Насправді законопроект визначає, що є містом, селом, поселенням тощо, які критерії віднесення і зміни, і категорії. У "Прикінцевих положеннях" пропонується, що всі нинішні міста і СМТ оголосити містами, категорії СМТ більше не існуватиме. Однак відповідно до визначених проектом критеріїв багато з них не дотягують до міст через брак населення і тому їхня категорія з часом може бути змінена.</p>
<p>Загалом нагадаю, що зараз на стадії повторного першого читання перебуває урядовий більш комплексний законопроект 4464, тому не бачимо підставу підтримувати цей законопроект наразі навіть в першому читанні.</p>
<p>Дякую за увагу.</p>
<p></p>
<p>ГОЛОВУЮЧИЙ. Будь ласка, Нестор Іванович Шуфрич, "Платформа за життя і мир". Шановні колеги, після цього голосувати, запросіть народних депутатів до зали.</p>
<p>Будь ласка, Нестор Іванович.</p>
<p></p>
<p>15:24:47</p>
<p>ШУФРИЧ Н.І.</p>
<p>Дякую, шановний пане Голово.</p>
<p>Шановні колеги, питання всесторонньо представлене, обговорено, я думаю, час переходити до прийняття рішення.</p>
<p>Дякую за увагу.</p>
<p></p>
<p>ГОЛОВУЮЧИЙ. Дякую.</p>
<p>Шановні колеги, ми завершили обговорення цього питання. Будь ласка, запрошую народних депутатів зайняти свої місця. Переходимо до прийняття рішення.</p>
<p>Я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про дерадянізацію порядку вирішення окремих питань адміністративно-територіального устрою України (реєстраційний номер 8263).</p>
<p>Готові голосувати? Готові голосувати, шановні колеги? Готові голосувати.</p>
<p>Тоді ще раз, я ставлю пропозицію прийняти за основу з доопрацюванням положень відповідно до частини першої статті 116 Регламенту Верховної Ради України проект Закону про дерадянізацію порядку вирішення окремих питань адміністративно-територіального устрою України (реєстраційний номер 8263). Прошу народних депутатів голосувати.</p>
<p></p>
<p>15:26:24</p>
<p>За-254</p>
<p>Рішення прийнято.</p>
<p>Шановні колеги, і завершальне без обговорення. Це два проекти: 9105 і 9105-1. Є рішення сьогоднішньої Погоджувальної ради включити до порядку денного сесії ці законопроекти, визначити законопроекти невідкладними та скоротити строк внесення альтернативних законопроектів наполовину. Тому я почергово поставлю.</p>
<p>Я ставлю пропозицію Погоджувальної ради включити до порядку денного сесії законопроект 9105 і альтернативний до нього 9105-1. Це проект Закону про внесення змін до Закону України "Про Державний бюджет України на 2023 рік" щодо забезпечення видатками сектору безпеки і оборони і альтернативний до нього. Прошу народних депутатів голосувати.</p>
<p></p>
<p>15:27:22</p>
<p>За-280</p>
<p>Рішення прийнято.</p>
<p>Я ставлю пропозицію визначити ці законопроекти обидва невідкладними та скоротити строк внесення альтернативних законопроектів наполовину відповідно до частини третьої статті 50 і статті 101 Регламенту Верховної Ради України. Прошу народних депутатів голосувати.</p>
<p></p>
<p>15:27:54</p>
<p>За-259</p>
<p>Рішення прийнято. Дякую.</p>
<p>Шановні народні депутати, розгляд питань порядку денного на сьогодні завершено. Дякую всім за результативну роботу.</p>
<p>Зараз я оголошую перерву у нашому пленарному засіданні. Про час і місце його продовження вам буде повідомлено завчасно. Нагадую на необхідності непоширення інформації щодо його початку. В єдності наша сила. Працюємо далі до повної перемоги. І слава Україні!</p>

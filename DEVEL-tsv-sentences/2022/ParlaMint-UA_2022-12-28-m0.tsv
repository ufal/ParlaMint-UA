id	text
ParlaMint-UA_2022-12-28-m0.u1.p1.sent1	Шановні колеги, слава Україні!
ParlaMint-UA_2022-12-28-m0.u1.p2.sent1	Шановні народні депутати, шановні присутні, я прошу займати ваші місця.
ParlaMint-UA_2022-12-28-m0.u1.p2.sent2	Але перед продовженням пленарного засідання я вкотре хочу наголосити на необхідності неухильного дотримання безпекових правил у Верховній Раді України і не поширювати інформацію щодо початку пленарного засідання, його перебігу раніше ніж за годину після завершення нашої роботи.
ParlaMint-UA_2022-12-28-m0.u1.p2.sent3	Також прошу всіх народних депутатів, представників уряду, запрошених гостей відповідально поставитися до забезпечення безпеки єдиного законодавчого органу нашої країни.
ParlaMint-UA_2022-12-28-m0.u1.p3.sent1	Шановні народні депутати, Верховна Рада України працює в режимі одного пленарного засідання, тому сьогодні відповідно до прийнятої нами Постанови "Про деякі питання організації роботи Верховної Ради України дев’ятого скликання під час проведення восьмої сесії в умовах дії воєнного стану" ми продовжуємо наше пленарне засідання.
ParlaMint-UA_2022-12-28-m0.u1.p4.sent1	Шановні народні депутати та гості Верховної Ради, я запрошую до зали засідань Верховної Ради України Президента України Володимира Олександровича Зеленського.
ParlaMint-UA_2022-12-28-m0.u1.p4.sent2	Прошу привітати Президента!
ParlaMint-UA_2022-12-28-m0.u1.p5.sent1	Шановні народні депутати та гості Верховної Ради України, у пленарному засіданні Верховної Ради України також беруть участь: Прем’єр-міністр України Денис Анатолійович Шмигаль та члени Кабінету Міністрів України; Головнокомандувач Збройних Сил України, генерал Валерій Залужний; Секретар Ради національної безпеки і оборони України; виконувач обов’язків Голови Конституційного Суду України; Голова Верховного Суду; Генеральний прокурор; Уповноважений Верховної Ради України з прав людини; глави дипломатичних представництв іноземних держав та керівники представницьких міжнародних організацій, акредитованих в Україні; керівництво Офісу Президента України; військовослужбовці Збройних Сил України, інших військових формувань, на які покладені функції із забезпечення оборони держави, представники правоохоронних органів.
ParlaMint-UA_2022-12-28-m0.u1.p5.sent2	А також на засіданні присутні члени родин загиблих героїв України.
ParlaMint-UA_2022-12-28-m0.u1.p6.sent1	Шановні народні депутати, за парламентською традицією розпочнемо засідання з виконання Державного Гімну України.
ParlaMint-UA_2022-12-28-m0.u1.p7.sent1	Шановні народні депутати та гості Верховної Ради України, сьогодні триває 308-й день рішучого спротиву українського народу в широкомасштабній збройній агресії Російської Федерації.
ParlaMint-UA_2022-12-28-m0.u1.p7.sent2	У ці дні, коли весь світ відзначає різдвяні і новорічні свята, Україна продовжує боротися за свою свободу і незалежність.
ParlaMint-UA_2022-12-28-m0.u1.p7.sent3	І хоч би скільки держава-агресор запускала ракет і дронів, хоч би скільки збільшувала кількість найманців та окупантів, у неї ніколи не вийде нас застрашити, поневолити, зламати наш волелюбний дух.
ParlaMint-UA_2022-12-28-m0.u1.p8.sent1	Сили оборони України щодня героїчно боронять і звільняють рідну українську землю.
ParlaMint-UA_2022-12-28-m0.u1.p8.sent2	Тож даваймо схилімо голови у хвилині мовчання перед безсмертним подвигом воїнів, які поклали своє життя за незалежну демократичну європейську Україну.
ParlaMint-UA_2022-12-28-m0.u1.p8.sent3	Вшануємо також пам’ять всіх невинних жертв злочинної російської агресії.
ParlaMint-UA_2022-12-28-m0.u1.p9.sent1	Шановні народні депутати та гості Верховної Ради України, Верховна Рада відповідно до пункту 8 частини першої статті 85 Конституції України заслуховує послання Президента України про внутрішнє і зовнішнє становище України.
ParlaMint-UA_2022-12-28-m0.u1.p9.sent2	Сьогодні відповідно до пункту 2 частини першої статті 106 Конституції України Президент України звертається із посланням до Верховної Ради України про внутрішнє і зовнішнє становище України.
ParlaMint-UA_2022-12-28-m0.u1.p10.sent1	Шановні народні депутати та гості Верховної Ради, для проголошення послання до Верховної Ради України на трибуну запрошується Президент України Володимир Олександрович Зеленський.
ParlaMint-UA_2022-12-28-m0.u2.p1.sent1	Дуже дякую.
ParlaMint-UA_2022-12-28-m0.u2.p1.sent2	Слава Україні!
ParlaMint-UA_2022-12-28-m0.u2.p2.sent1	Шановний пане Голово, шановні народні депутати нашої міцної України!
ParlaMint-UA_2022-12-28-m0.u2.p2.sent2	Шановні урядовці, шановні гості, шановні присутні!
ParlaMint-UA_2022-12-28-m0.u2.p2.sent3	Шановні українські воїни, український народе!
ParlaMint-UA_2022-12-28-m0.u2.p2.sent4	Давайте сьогодні поговоримо про Україну, про те, як ми всі змінились за ці десять місяців, і про те, як ми змінили весь світ.
ParlaMint-UA_2022-12-28-m0.u2.p2.sent5	Про нашу силу.
ParlaMint-UA_2022-12-28-m0.u2.p2.sent6	Увесь цей час ми були єдиними, так само, як зараз в цій залі, коли усі відповіли: "Героям слава!".
ParlaMint-UA_2022-12-28-m0.u2.p3.sent1	Слава Україні!
ParlaMint-UA_2022-12-28-m0.u3.p1.sent1	Завдяки нашій єдності ми досягли з вами того, у що майже ніхто у світі, у всьому світі, не вірив, майже ніхто, окрім нас.
ParlaMint-UA_2022-12-28-m0.u3.p1.sent2	Україна стала одним із глобальних лідерів.
ParlaMint-UA_2022-12-28-m0.u3.p1.sent3	Наші національні кольори – це міжнародний символ сьогодні сміливості і незламності всього світу.
ParlaMint-UA_2022-12-28-m0.u3.p1.sent4	В будь-якій країні, на будь-якому континенті, коли бачать синьо-жовтий, знають, що це про свободу, про народ, який не здався, який вистояв, який об’єднав світ і який переможе.
ParlaMint-UA_2022-12-28-m0.u3.p2.sent1	Завдяки Україні світ повірив, що цінності дають силу, повірив услід за нашою боротьбою.
ParlaMint-UA_2022-12-28-m0.u3.p2.sent2	Світ впевнився, що тиранія програє, услід за нашою вірою.
ParlaMint-UA_2022-12-28-m0.u3.p2.sent3	Світ побачив, що свобода може стати переможцем, услід за нашими здобутками на полі бою і всім нашим військовим.
ParlaMint-UA_2022-12-28-m0.u3.p2.sent4	Обов’язково стане, Україна обов’язково переможе!
ParlaMint-UA_2022-12-28-m0.u3.p3.sent1	За 10 місяців цього року ми допомогли всім, ми допомогли Заходу віднайти себе, знову повернутися на глобальну арену і відчути, наскільки Захід переважає.
ParlaMint-UA_2022-12-28-m0.u3.p3.sent2	Ніхто на Заході вже не боїться і ніколи не буде боятися Росію.
ParlaMint-UA_2022-12-28-m0.u3.p4.sent1	Ми допомогли Євросоюзу набути справжньої суб’єктності.
ParlaMint-UA_2022-12-28-m0.u3.p4.sent2	Допомогли Європі відчути себе не кількома чемпіонатами з командами різного рівня, а однією сильною командою, яка разом з усім вільним світом бореться за цю важливу перемогу.
ParlaMint-UA_2022-12-28-m0.u3.p5.sent1	Саме Україна об’єднала Європейський Союз, виявилося, що це можливо.
ParlaMint-UA_2022-12-28-m0.u3.p5.sent2	І тепер Європа захищає себе, Європа долає кризи, і це попри колосальні ресурси кинуті Росією на те, щоб зламати наш континент.
ParlaMint-UA_2022-12-28-m0.u3.p5.sent3	Все, що Росія намагалася робити проти Європи, не спрацювало.
ParlaMint-UA_2022-12-28-m0.u3.p5.sent4	Не спрацювало!
ParlaMint-UA_2022-12-28-m0.u3.p5.sent5	Кожен російський крок став помилкою.
ParlaMint-UA_2022-12-28-m0.u3.p5.sent6	Наші кроки спрацювали, і вперше в історії Євросоюз допомагає оборонятися від такої масштабної агресії.
ParlaMint-UA_2022-12-28-m0.u3.p5.sent7	Вперше низка країн ЄС змінила своє законодавство і свої політичні правила і тепер надають збройну підтримку нашій державі.
ParlaMint-UA_2022-12-28-m0.u3.p5.sent8	Вперше в історії деякі країни Європи переглянули поняття нейтралітету і протистоять агресії разом з нами, разом з Україною.
ParlaMint-UA_2022-12-28-m0.u3.p6.sent1	Ми допомогли Європі і більшості країн світу відчути, що бути нейтральними зараз – це бути, вибачте, аморальними.
ParlaMint-UA_2022-12-28-m0.u3.p6.sent2	143 держави проголосували за резолюцію Генасамблеї ООН на підтримку територіальної цілісності України і повної реалізації Статуту ООН.
ParlaMint-UA_2022-12-28-m0.u3.p6.sent3	Це, дійсно, показовий приклад, це найбільше за десять місяців і вісім років, і я дякую всім, хто працював на цей результат безпрецедентно активно.
ParlaMint-UA_2022-12-28-m0.u3.p6.sent4	Я вас вітаю, це велика перемога.
ParlaMint-UA_2022-12-28-m0.u3.p7.sent1	За цей час, після 24 лютого, лише в мене було 850 міжнародних заходів, і так працював весь наш дипломатичний корпус.
ParlaMint-UA_2022-12-28-m0.u3.p7.sent2	Я хочу зараз подякувати всім, хто працював саме так, так потужно, усім нашим дипломатам, усім нашим урядовцям, звичайно, тим народним депутатам України, хто допомагав МЗС і офісу будувати проукраїнську коаліцію в світі, я дякую вам.
ParlaMint-UA_2022-12-28-m0.u3.p7.sent3	І дякую всім лідерам, і народам, які допомагають нам захищати незалежність, захищати міжнародне право.
ParlaMint-UA_2022-12-28-m0.u3.p7.sent4	Дякую шановним послам країн наших партнерів, які зараз присутні тут, в цій поважній залі.
ParlaMint-UA_2022-12-28-m0.u3.p7.sent5	Дуже дякую!
ParlaMint-UA_2022-12-28-m0.u3.p8.sent1	Дорогі українці, погляньте, як змінилися глобальні пріоритети.
ParlaMint-UA_2022-12-28-m0.u3.p8.sent2	Більшість країн світу вже не цікавиться, чи почує їх Росія.
ParlaMint-UA_2022-12-28-m0.u3.p8.sent3	Із цим покінчено.
ParlaMint-UA_2022-12-28-m0.u3.p8.sent4	Тепер світ по-справжньому зацікавлений в тому, чого ще очікувати від України, що ще Україна може дати Європі, що ми можемо дати світу.
ParlaMint-UA_2022-12-28-m0.u3.p8.sent5	Для багатьох людей в світі тепер це гордість мати друзів серед українців.
ParlaMint-UA_2022-12-28-m0.u3.p9.sent1	Згадайте, як колись українцям хотілось мати друзів серед іноземців, і ми тепер по-справжньому єдині зі світом, з найсильнішими, з найвільнішими у світі.
ParlaMint-UA_2022-12-28-m0.u3.p9.sent2	Ми повертаємо мільйонам людей в різних країнах віру, віру у цінності, у цінності, яким батьки вчать дітей будь-де у вільному світі.
ParlaMint-UA_2022-12-28-m0.u3.p9.sent3	Ми показуємо, що життя дійсно має залежати від саме таких цінностей.
ParlaMint-UA_2022-12-28-m0.u3.p9.sent4	Ми актуалізуємо сенси, сенси, які довго були, на жаль, лише безплідними буквами деяких міжнародних угод, конвенцій, меморандумів, вони запрацюють, і ми це показуємо.
ParlaMint-UA_2022-12-28-m0.u3.p9.sent5	Ми даємо кожному нашому партнеру унікальне і дуже важливе відчуття та історичну можливість бути переможцем разом з Україною.
ParlaMint-UA_2022-12-28-m0.u3.p10.sent1	І завдяки українцям світ згадує, що це таке бути переможцем.
ParlaMint-UA_2022-12-28-m0.u3.p10.sent2	Наступного року ми це тільки посилимо.
ParlaMint-UA_2022-12-28-m0.u3.p10.sent3	Цьогоріч ми здобули для України статус кандидата на вступ в Європейський Союз.
ParlaMint-UA_2022-12-28-m0.u3.p10.sent4	Але наше досягнення не тільки в цьому.
ParlaMint-UA_2022-12-28-m0.u3.p10.sent5	Це лише частина досягнення.
ParlaMint-UA_2022-12-28-m0.u3.p10.sent6	Україна заслуговує на цей статус давно, ми знаємо, ще років двадцять тому ми могли би там бути, мати цей статус.
ParlaMint-UA_2022-12-28-m0.u3.p10.sent7	Зараз досягнення наше з вами значно більше – Україна зцементовує, зцементовує Євросоюз і весь вільний світ боротьбою за свободу і мир.
ParlaMint-UA_2022-12-28-m0.u3.p10.sent8	І це головний наш здобуток у зовнішній політиці за рік, що минає.
ParlaMint-UA_2022-12-28-m0.u3.p10.sent9	Ми зробили очевидним для всіх, що без України жодне об’єднання в Європі не буде сильним.
ParlaMint-UA_2022-12-28-m0.u3.p10.sent10	І саме тому в усіх країнах Європейського Союзу впевнена більшість громадян підтримала, підтримала Україну та ідею приєднання України до ЄС і більшість бачить нас в Альянсі.
ParlaMint-UA_2022-12-28-m0.u3.p10.sent11	Настає час для початку переговорів щодо членства України в Євросоюзі.
ParlaMint-UA_2022-12-28-m0.u3.p11.sent1	Дорогі українці, я хочу, щоб ми зараз подякували разом усім тим, хто відкрив нам цю можливість, цей шлях.
ParlaMint-UA_2022-12-28-m0.u3.p11.sent2	Я хочу, щоб ми подякували нашим воїнам.
ParlaMint-UA_2022-12-28-m0.u3.p12.sent1	І хочу сказати, наші воїни, саме воїни – українські герої.
ParlaMint-UA_2022-12-28-m0.u3.p12.sent2	Не просто військовослужбовці, не просто солдати і матроси, не просто сержанти і старшини, не просто офіцери і генерали – воїни, вони є надією мільйонів людей на життя .
ParlaMint-UA_2022-12-28-m0.u3.p12.sent3	Вони є надією Європи на спокій, вони є надією світу, що час імперій не повернути.
ParlaMint-UA_2022-12-28-m0.u3.p12.sent4	Українські воїни здобувають для нас мир і здобудуть!
ParlaMint-UA_2022-12-28-m0.u3.p13.sent1	Слава Збройним Силам України, Національній гвардії, нашим прикордонникам, нашій розвідці, СБУ, ССО, Національній поліції!
ParlaMint-UA_2022-12-28-m0.u3.p13.sent2	Слава усім нашим силам оборони і безпеки!
ParlaMint-UA_2022-12-28-m0.u3.p13.sent3	Слава Україні!
ParlaMint-UA_2022-12-28-m0.u4.p1.sent1	Сьогодні українські воїни доводять, що велич не від розмірів держави, не від запасу ракет і не від здатності когось до чогось примушувати, велич – від сили духу тих, хто захищає свій дім, захищає волю для свого народу.
ParlaMint-UA_2022-12-28-m0.u4.p2.sent1	Українські воїни вигнали окупантів з-під Києва, і це був перший переламний момент у повномасштабній війні.
ParlaMint-UA_2022-12-28-m0.u4.p2.sent2	Це показало силу нашого опору.
ParlaMint-UA_2022-12-28-m0.u4.p3.sent1	Українські воїни звільнили Зміїний, і відтоді кожен окупант знає, яку єдину відповідь він почує від українців на будь-які свої зазіхання.
ParlaMint-UA_2022-12-28-m0.u4.p3.sent2	Це показало, що Україну ніщо не зупинить.
ParlaMint-UA_2022-12-28-m0.u4.p3.sent3	В Чорному морі дещо поменшало флагманів.
ParlaMint-UA_2022-12-28-m0.u4.p3.sent4	А один сумнозвісний міст все частіше працює на виїзд, а не на в’їзд, якщо працює.
ParlaMint-UA_2022-12-28-m0.u4.p3.sent5	І це показало, яким буде майбутнє.
ParlaMint-UA_2022-12-28-m0.u4.p3.sent6	Воно буде українське.
ParlaMint-UA_2022-12-28-m0.u4.p4.sent1	Активні дії наших Сил оборони і безпеки на Харківщині перегорнули багато сторінок старої історії.
ParlaMint-UA_2022-12-28-m0.u4.p4.sent2	Може російська армія і не знала, що здатна аж так стрімко тікати, тікати, лишаючи всі свої позиції, зброю, своїх солдатів і колаборантів.
ParlaMint-UA_2022-12-28-m0.u4.p4.sent3	Окупанти тікали, хоча мали перевагу на цьому напрямку в кількості озброєння, техніки, солдатів.
ParlaMint-UA_2022-12-28-m0.u4.p4.sent4	Але у наших воїнів була і є інша велика перевага, більш значуща: перевага у рішучості, перевага сили своєї землі під ногами.
ParlaMint-UA_2022-12-28-m0.u4.p5.sent1	Таку перевагу українських воїнів ми посилюємо потужною зброєю.
ParlaMint-UA_2022-12-28-m0.u4.p5.sent2	Вперше у нас така зброя: HIMARS і Krab, Гарпун і NASAMS, Bayraktar, гаубиці М777, CAESAR, Bushmaster, IRIS-T, Crotale.
ParlaMint-UA_2022-12-28-m0.u4.p5.sent3	Я назвав зараз лише деякі з цих десятків видів найкращої зброї світу, яка вже є або буде в наших воїнів.
ParlaMint-UA_2022-12-28-m0.u4.p5.sent4	Дякую нашим партнерам.
ParlaMint-UA_2022-12-28-m0.u4.p6.sent1	Більше 1 800 міст і сіл України нам вже вдалося звільнити від окупанта.
ParlaMint-UA_2022-12-28-m0.u4.p6.sent2	Я дякую всім державам, які допомагають нам долати російську тиранію саме на полі бою.
ParlaMint-UA_2022-12-28-m0.u4.p6.sent3	І нагадаю, ще рік тому здавалося неможливим, що у нашої держави будуть системи ППО Patriot, але тепер маємо і таку домовленість.
ParlaMint-UA_2022-12-28-m0.u4.p6.sent4	Дякую нашим стратегічним партнерам.
ParlaMint-UA_2022-12-28-m0.u4.p7.sent1	Це особливий знак довіри до України, це справжнє союзництво зі Сполученими Штатами Америки, ми досягли цього.
ParlaMint-UA_2022-12-28-m0.u4.p7.sent2	І в мене є один борг з часу візиту до Сполучених Штатів, який я хочу саме зараз віддати.
ParlaMint-UA_2022-12-28-m0.u4.p7.sent3	В цій залі капітан Павло Чернявський, командир батареї HIMARS, який відзначений Хрестом бойових заслуг, який передав цю відзнаку Президентові Сполучених Штатів Америки Байдену.
ParlaMint-UA_2022-12-28-m0.u4.p7.sent4	І для мене було честю виконати цю особливу місію.
ParlaMint-UA_2022-12-28-m0.u4.p7.sent5	Але у неї є і друга частина.
ParlaMint-UA_2022-12-28-m0.u4.p7.sent6	Президент Байден у відповідь передав Command Coin – спеціальний символ від Президента Сполучених Штатів Америки.
ParlaMint-UA_2022-12-28-m0.u4.p8.sent1	Пане капітане, десь ви тут в залі, Павле, маю віддати зараз цю Command Coin вам від Президента.
ParlaMint-UA_2022-12-28-m0.u4.p9.sent1	Ще раз хочу подякувати Президенту Байдену, обом партіям Конгресу і кожній американській родині за історичну підтримку України, підтримку наших громадян.
ParlaMint-UA_2022-12-28-m0.u4.p9.sent2	Дякую.
ParlaMint-UA_2022-12-28-m0.u4.p10.sent1	Ви бачите, шановні українці, ви бачите як весь світ, цілий світ допомагає нам, і ми отримуємо передову зброю, ви можете бути впевнені, що настане час, коли бренди української зброї так само будуть цікавити весь світ.
ParlaMint-UA_2022-12-28-m0.u4.p10.sent2	Ми здатні виробляти свої ракети, свої морські дрони, ми вже це робимо, бронетехніку, авіатехніку та інші види озброєнь.
ParlaMint-UA_2022-12-28-m0.u4.p10.sent3	Ми вже це робимо, вже є наше: "Стугна", "Вільха", "Нептун", морський дрон та інше.
ParlaMint-UA_2022-12-28-m0.u4.p10.sent4	Давайте подякуємо нашому вітчизняному виробництву.
ParlaMint-UA_2022-12-28-m0.u4.p11.sent1	Україна і український військово-промисловий комплекс буде одним з найпотужніших в Європі і в світі, я в цьому впевнений.
ParlaMint-UA_2022-12-28-m0.u4.p11.sent2	Інтенсивність бойових дій, глибина того зла, яке принесла Росія.
ParlaMint-UA_2022-12-28-m0.u4.p11.sent3	Обсяг і жорстокість злочинів окупантів на нашій українській землі спонукають не тільки нас, але і увесь світ оновлювати стандарти оборони, оновлювати стандарти безпеки, досягати справедливості.
ParlaMint-UA_2022-12-28-m0.u4.p11.sent4	І це стосується багатьох сфер, від виробництва снарядів і тактики на полі бою до створення нової дієвої архітектури безпеки для України, для всієї Європи і світу нових гарантій безпеки, від запуску юридичних механізмів, щоб притягнути до відповідальності усіх винних в агресії і компенсувати за рахунок Росії усі збитки, завдані цим терором, до реформи, до реформи існуючих міжнародних організацій, які мають гарантувати мир, гарантувати міжнародний правопорядок, але не здатні зараз це зробити.
ParlaMint-UA_2022-12-28-m0.u4.p11.sent5	Україна вже серед лідерів відповідних процесів.
ParlaMint-UA_2022-12-28-m0.u4.p11.sent6	І, до речі, саме в Україні нашими героїчними воїнами визначаються нові стандарти НАТО, стандарти, якими ми сьогодні ділимося з нашими союзниками по Альянсу, союзниками, а не просто партнерами.
ParlaMint-UA_2022-12-28-m0.u4.p12.sent1	Але щоб дійти, дійти до цього часу і до тих можливостей, ми маємо домовитись зараз поміж собою, ми всі у цій залі в Україні, у нашому народі, у суспільстві.
ParlaMint-UA_2022-12-28-m0.u4.p13.sent1	Пункт перший – єдність.
ParlaMint-UA_2022-12-28-m0.u4.p13.sent2	Ми маємо її берегти попри будь-що, будь-які особистості, будь-які особисті емоції, будь-які особисті інтереси.
ParlaMint-UA_2022-12-28-m0.u4.p13.sent3	Єдність – це те, що дозволяє нам зараз зміцнювати, зміцнювати суспільство, нашу державу, перемагати разом і змінювати негативні тенденції нашої багатовікової історії.
ParlaMint-UA_2022-12-28-m0.u4.p13.sent4	Чим сильніша єдність, тим більшою і швидшою буде наша з вами перемога.
ParlaMint-UA_2022-12-28-m0.u4.p13.sent5	В єдності ми маємо бути рівними, рівними в єдності.
ParlaMint-UA_2022-12-28-m0.u4.p13.sent6	І це зараз виклик, дуже важливий момент.
ParlaMint-UA_2022-12-28-m0.u4.p13.sent7	Ніхто на фронті не зрозуміє тих, хто, маючи будь-яку політичну вагу чи будь-яку владну позицію буде намагатися повернутися до старого життя – до життя до 24 лютого.
ParlaMint-UA_2022-12-28-m0.u4.p13.sent8	І якщо хтось спробує зіграти проти незалежності України, чи політичної, чи економічної, чи духовної незалежності, наша держава буде відповідати миттєво і жорстко.
ParlaMint-UA_2022-12-28-m0.u4.p14.sent1	Не існує у світі такого золота для хрестів чи будь-чого ще, яке могло б перекрити моральну іржу від зв’язків з державою-терористом.
ParlaMint-UA_2022-12-28-m0.u4.p15.sent1	І вибачте, якщо хтось з політичного класу України думає, ніби коли він спускається на лижах з гори, то цим мотивує солдатів підійматися з окопів і йти у наступ, це ознака божевілля.
ParlaMint-UA_2022-12-28-m0.u4.p15.sent2	І таких у політиці не буде!
ParlaMint-UA_2022-12-28-m0.u4.p16.sent1	Я прошу всім залишити вдома особисті амбіції та працювати на захист нашого спільного дома, працювати разом з державою так, як потрібно для захисту свободи і наших людей.
ParlaMint-UA_2022-12-28-m0.u4.p16.sent2	І коли триває така жорстока війна, не час для особистої політичної партизанщини десь тут, у тилу, у медіа чи, тим більше у столицях держав, які нам допомагають.
ParlaMint-UA_2022-12-28-m0.u4.p16.sent3	Будь ласка, сприймайте мої слова максимально серйозно.
ParlaMint-UA_2022-12-28-m0.u4.p17.sent1	Україна йде, Україна йде до перемоги, про яку мріяли покоління наших людей, зараз мріють наші діти, мріяли наші батьки, дідусі – всі покоління від часів Богдана до національно-визвольних змагань ХХ століття.
ParlaMint-UA_2022-12-28-m0.u4.p17.sent2	Те, чого не досягли раніше, буде у нас, буде!
ParlaMint-UA_2022-12-28-m0.u4.p17.sent3	І це можливо завдяки тому, що вперше, вперше за кілька століть, ми маємо одночасно загальнонаціональну єдність, свою власну функціонуючу державу, максимальне єднання світу заради підтримки нашої прекрасної України.
ParlaMint-UA_2022-12-28-m0.u4.p17.sent4	Ми не дамо нікому відкотити це до старих часів.
ParlaMint-UA_2022-12-28-m0.u4.p17.sent5	Люди не дадуть, світ не дасть!
ParlaMint-UA_2022-12-28-m0.u4.p17.sent6	Наша єдність має бути такою ж міцною, як наші воїни.
ParlaMint-UA_2022-12-28-m0.u4.p18.sent1	Другий пункт – це безпека.
ParlaMint-UA_2022-12-28-m0.u4.p18.sent2	Бути одним з глобальних лідерів – це не статус і це не нагорода, це постійний процес, процес пошуку нових можливостей для нашої держави, нових друзів та альянсів, нового зростання для економіки і для нашого суспільства.
ParlaMint-UA_2022-12-28-m0.u4.p18.sent3	Так само безпека держави – це не той стан, якого досягаєш раз і назавжди, це складна робота, це процес.
ParlaMint-UA_2022-12-28-m0.u4.p18.sent4	Лідерство та безпека йдуть завжди поруч, здобуваючи одне, працюєш і на друге і зараз, коли ворог поставив собі за мету знищити нас, знищити нашу енергетику, ми ставимо собі за мету стати лідером у трансформації нашої енергетики для протидії будь-яким загрозам, будь-яким викликам – військовим, політичним, економічним чи навіть кліматичним, ми маємо стати.
ParlaMint-UA_2022-12-28-m0.u4.p18.sent5	І ми станемо, бо немає виходу.
ParlaMint-UA_2022-12-28-m0.u4.p18.sent6	Станемо лідером в побудові сучасної "зеленої" енергетики.
ParlaMint-UA_2022-12-28-m0.u4.p18.sent7	Це дозволить нам створити децентралізовану енергосистему, яку не зруйнувати нічим, нічим і ніякими ракетними ударами.
ParlaMint-UA_2022-12-28-m0.u4.p19.sent1	Сьогодні всі бачать, це небезпечно, коли міста залежать від кількох великих тепло- чи електростанцій.
ParlaMint-UA_2022-12-28-m0.u4.p19.sent2	Сучасному місту потрібні децентралізовані джерела енергетики, джерела енергії.
ParlaMint-UA_2022-12-28-m0.u4.p19.sent3	Лише "зелена" енергетика може дійсно це забезпечити.
ParlaMint-UA_2022-12-28-m0.u4.p19.sent4	Маючи лідерські позиції в такій енергетиці і розвиваючи нашу атомну генерацію, а також водневу енергетику, ми будемо здатні забезпечити потреби України, а у мирний час і Європи.
ParlaMint-UA_2022-12-28-m0.u4.p19.sent5	І це буде історичне посилення ролі України в Європі.
ParlaMint-UA_2022-12-28-m0.u4.p19.sent6	Ми можемо, а, отже, повинні стати одним із гарантів європейської енергобезпеки.
ParlaMint-UA_2022-12-28-m0.u4.p19.sent7	І це завдання, завдання на завтра.
ParlaMint-UA_2022-12-28-m0.u4.p19.sent8	А сьогодні ми маємо пройти, і ми обов’язково пройдемо цю зиму.
ParlaMint-UA_2022-12-28-m0.u4.p20.sent1	Російські ракетні і, як-то кажуть, "шахедні" удари по нашій енергетиці, по енергозабезпеченню українців – це очевидний виклик не лише, до речі, нашій державі.
ParlaMint-UA_2022-12-28-m0.u4.p20.sent2	Коли терор б’є по цивілізованості життя, світ може постати на захист і цивілізованості, і життя.
ParlaMint-UA_2022-12-28-m0.u4.p20.sent3	І ми робимо все саме для цього.
ParlaMint-UA_2022-12-28-m0.u4.p21.sent1	Я хочу подякувати кожному і кожній, хто захищає посилення міжнародного тиску на Росію за цей терор.
ParlaMint-UA_2022-12-28-m0.u4.p21.sent2	Я дякую усім країнам та компаніям, міжнародним організаціям та людям, які постачають нам обладнання, надають фінансову підтримку, щоб забезпечити народ України світлом, теплом і зв’язком.
ParlaMint-UA_2022-12-28-m0.u4.p21.sent3	Дякуємо вам.
ParlaMint-UA_2022-12-28-m0.u4.p22.sent1	Один приклад.
ParlaMint-UA_2022-12-28-m0.u4.p22.sent2	Лише кількість терміналів Starlink в Україні, які наочно доводять перевагу цивілізованості над терором і варварством.
ParlaMint-UA_2022-12-28-m0.u4.p22.sent3	Ми доведемо до більш ніж 30 тисяч вже найближчим часом.
ParlaMint-UA_2022-12-28-m0.u4.p23.sent1	Ми вже стаємо і станемо лідером у цифровій трансформації нашої держави і суспільства.
ParlaMint-UA_2022-12-28-m0.u4.p23.sent2	І думаю, не варто окремо зупинятись на тому, що ми досягли в галузі цифровізації і в галузі зв’язку.
ParlaMint-UA_2022-12-28-m0.u4.p23.sent3	Скажу лише те, що це досягнення такої ваги, яка дозволяє робити досвід нашої держави у цифровізації одним із інструментів зовнішньої політики.
ParlaMint-UA_2022-12-28-m0.u4.p23.sent4	Ми завершимо тотальну цифровізацію всіх дозволів, державних послуг в Україні (це і про антикорупцію, це і про стійкість інституцій нашої держави).
ParlaMint-UA_2022-12-28-m0.u4.p23.sent5	Завершимо.
ParlaMint-UA_2022-12-28-m0.u4.p24.sent1	А, що важливо, поширюючи у світі такий досвід, досвід трансформації, вдалий досвід, ми забезпечимо Україні нових друзів, нові альянси, нові політичні, економічні можливості.
ParlaMint-UA_2022-12-28-m0.u4.p24.sent2	Зокрема, це буде стосуватись розвитку відносин з країнами Африки та іншими державами Глобального Півдня.
ParlaMint-UA_2022-12-28-m0.u4.p24.sent3	Цей напрямок зовнішньої політики отримав спеціальний пріоритет.
ParlaMint-UA_2022-12-28-m0.u4.p24.sent4	Ми вже стаємо і станемо лідером глобальних зусиль заради продовольчої безпеки.
ParlaMint-UA_2022-12-28-m0.u4.p24.sent5	Цей рік показав, що без українського фермера , без українського аграрного експорту неможливо гарантувати не лише харчову, але і соціальну безпеку для десятків, десятків країн Африки, Азії, країн Європи.
ParlaMint-UA_2022-12-28-m0.u4.p24.sent6	Дві наші ініціативи: експортна зернова ініціатива і програма Grain From Ukraine (Зерно з України) – повернули світу життєво необхідну стабільність.
ParlaMint-UA_2022-12-28-m0.u4.p24.sent7	Більше 15 мільйонів тонн продовольства на експорт до більш ніж 40 країн світу лише за п’ять місяців в умовах повномасштабної війни – це наша перша зернова ініціатива.
ParlaMint-UA_2022-12-28-m0.u4.p24.sent8	І я хочу подякувати Генеральному секретарю ООН пану Гутеррішу, дякую Президенту Туреччини Ердогану за підтримку відновлення нашого аграрного експорту.
ParlaMint-UA_2022-12-28-m0.u4.p25.sent1	Вже більше 30 держав-донорів та майже 200 мільйонів доларів США – це наша друга зернова ініціатива, вона гуманітарна.
ParlaMint-UA_2022-12-28-m0.u4.p25.sent2	Євросоюз і Катар, Туреччина і Японія, Норвегія і Корея, Канада і Сполучені Штати Америки – це лише початок глобального гуманітарного коридору для країн, які зіткнулися з загрозою голоду.
ParlaMint-UA_2022-12-28-m0.u4.p25.sent3	Голод через Росію.
ParlaMint-UA_2022-12-28-m0.u4.p25.sent4	І навіть зараз, коли нам важко, ми розділили наш український хліб з тими, кому ще важче.
ParlaMint-UA_2022-12-28-m0.u4.p25.sent5	Я вам дякую за це, всім, хто це зробив.
ParlaMint-UA_2022-12-28-m0.u4.p25.sent6	Це моральне лідерство України і наших партнерів, беззаперечно.
ParlaMint-UA_2022-12-28-m0.u4.p26.sent1	Україна має завжди шукати, як, дійсно, проявити лідерство, як залучити інших лідерів.
ParlaMint-UA_2022-12-28-m0.u4.p26.sent2	І кожен такий успіх буде посилювати, тільки посилювати нашу безпеку, буде зміцнювати зовнішнє становище для нашої держави, але також і внутрішнє.
ParlaMint-UA_2022-12-28-m0.u4.p26.sent3	Наші експортні ініціативи та загалом розширення можливостей для вантажних перевезень через територію Європейського Союзу, Туреччину дозволили зберегти мільйони робочих місць для українців.
ParlaMint-UA_2022-12-28-m0.u4.p27.sent1	Шановні присутні, я прошу вас зараз подякувати всім нашим транспортникам, всім нашим портовикам, усім, хто працює на залізниці, в кожній галузі, абсолютно в кожній, що забезпечує рух товарів для українців.
ParlaMint-UA_2022-12-28-m0.u4.p28.sent1	Ще один важливий безпековий елемент – бізнес, зараз це також захист України.
ParlaMint-UA_2022-12-28-m0.u4.p28.sent2	Податки зараз – це також безпека.
ParlaMint-UA_2022-12-28-m0.u4.p28.sent3	І в цьому році у нас не було затримок, чи майже не було затримок, із зарплатами нашим рідним вчителям і лікарям.
ParlaMint-UA_2022-12-28-m0.u4.p28.sent4	Були проіндексовані пенсії, як це передбачено законодавством України.
ParlaMint-UA_2022-12-28-m0.u4.p28.sent5	І на деокупованій території виплати йшли одразу, одразу, коли там завершувалися стабілізаційні заходи.
ParlaMint-UA_2022-12-28-m0.u4.p28.sent6	На оборону за рік спрямовано більше трильйона 200 мільярдів гривень.
ParlaMint-UA_2022-12-28-m0.u4.p29.sent1	Звичайно, вагому роль зіграла фінансова допомога партнерів та інші залучені кошти, це правда.
ParlaMint-UA_2022-12-28-m0.u4.p29.sent2	Але, є але.
ParlaMint-UA_2022-12-28-m0.u4.p29.sent3	Ми маємо пам’ятати, що фінансування Збройних Сил України – це передусім внутрішній ресурс від податків українців, від мит, від облігацій та інших подібних джерел.
ParlaMint-UA_2022-12-28-m0.u4.p29.sent4	І кожна несплачена гривня податків – це гроші, забрані у наших військових, і це факт.
ParlaMint-UA_2022-12-28-m0.u4.p29.sent5	І, звичайно, наявна податкова система не влаштовує таке життя ані тих, хто сплачує податки, ані тих, хто збирає ці податки, не влаштовує вона і тих наших людей, які отримують зарплати і пенсії з цих податків.
ParlaMint-UA_2022-12-28-m0.u4.p29.sent6	Але, що важливо надзвичайно, щоб ми з вами досягли національної згоди у цьому питанні.
ParlaMint-UA_2022-12-28-m0.u4.p30.sent1	І я хочу зараз подякувати всім, кожному і кожній, хто зберігає роботу свого бізнесу, хто зберігає робочі місця, щоб люди могли забезпечувати себе, свої родини, хто сплачує податки.
ParlaMint-UA_2022-12-28-m0.u4.p30.sent2	Я дякую всім вам.
ParlaMint-UA_2022-12-28-m0.u4.p31.sent1	Ще раз хочу це підкреслити і хочу, щоб ви всі знали, важлива, дуже важлива міжнародна допомога спрямовується на соціальні, важливі соціальні виплати, а увесь ресурс для зарплат військовим це все сплачують громадяни України.
ParlaMint-UA_2022-12-28-m0.u4.p32.sent1	Третій пункт – справедливість.
ParlaMint-UA_2022-12-28-m0.u4.p32.sent2	Створення трибуналу щодо злочину агресії – це невід’ємна частина політики нашої держави.
ParlaMint-UA_2022-12-28-m0.u4.p32.sent3	Я впевнений, що трибунал запрацює, запрацює міжнародний компенсаційний механізм, який ми зараз будуємо.
ParlaMint-UA_2022-12-28-m0.u4.p32.sent4	При цьому ми маємо по максимуму співпрацювати з нашими міжнародними партнерами, з Міжнародним кримінальним судом.
ParlaMint-UA_2022-12-28-m0.u4.p33.sent1	Тобто усі елементи міжнародного і національного правосуддя будуть використані, щоб притягнути до справедливої відповідальності російських вбивць і катів усіх, хто спланував, розпочав і здійснив агресію проти народу України.
ParlaMint-UA_2022-12-28-m0.u4.p33.sent2	Жоден злочин, жоден злочин окупантів в Україні не повинен залишитись без законного вироку.
ParlaMint-UA_2022-12-28-m0.u4.p33.sent3	І скільки б ресурсів і часу це не потребувало, відповідальність для окупантів має бути невідворотною і буде саме такою.
ParlaMint-UA_2022-12-28-m0.u4.p33.sent4	За все, що було зроблено проти України, що було зроблено проти українців від 2014 року і від 24 лютого.
ParlaMint-UA_2022-12-28-m0.u4.p34.sent1	Чи може це забезпечити лише держава?
ParlaMint-UA_2022-12-28-m0.u4.p34.sent2	Ні.
ParlaMint-UA_2022-12-28-m0.u4.p34.sent3	І я хочу подякувати нашим партнерам, зокрема Нідерландам, за принципове лідерство у цій роботі.
ParlaMint-UA_2022-12-28-m0.u4.p34.sent4	Усім нашим слідчим, експертам, прокурорам, усім нашим суддям, які вже працюють саме над цим, над цим, і усім, журналістам, громадським активістам, хто долучився до справедливості.
ParlaMint-UA_2022-12-28-m0.u4.p34.sent5	Дякую вам!
ParlaMint-UA_2022-12-28-m0.u4.p35.sent1	Дякую також і тим, хто допомагає знаходити і блокувати в іноземних юрисдикціях активи держави-терориста та пов’язаних з нею осіб, хто просуває в інших державах законодавчі важливі ініціативи для конфіскації цих активів Російської Федерації, а також адвокує це в медіа.
ParlaMint-UA_2022-12-28-m0.u4.p35.sent2	Ми зробимо все, щоб повернути додому усіх наших людей, які зараз в російській неволі.
ParlaMint-UA_2022-12-28-m0.u4.p35.sent3	Мета – відновити територіальну цілісність України – завжди йде поруч для нас з іншою метою – звільнити всіх наших людей, які утримуються в російському полоні чи в тюрмах, а також усіх тих, хто був силою депортований з нашої землі.
ParlaMint-UA_2022-12-28-m0.u4.p35.sent4	І за час після 24 лютого навіть команді нашій вдалося звільнити з російського полону тисячу 456 людей.
ParlaMint-UA_2022-12-28-m0.u4.p35.sent5	Дякуємо!
ParlaMint-UA_2022-12-28-m0.u4.p36.sent1	Це суттєво.
ParlaMint-UA_2022-12-28-m0.u4.p36.sent2	Я щасливий бачити кожного і кожну, хто повертається в Україну.
ParlaMint-UA_2022-12-28-m0.u4.p36.sent3	Але попереду ще значно більше роботи, проте я не маю сумніву, що ми разом об’єднано її виконаємо.
ParlaMint-UA_2022-12-28-m0.u4.p36.sent4	Відбудова України після бойових дій – це ще одна складова справедливості.
ParlaMint-UA_2022-12-28-m0.u4.p36.sent5	Вже зрозуміло, що це буде найбільший економічний проект нашого часу в Європі, обсяги того, що потрібно зробити, очевидні для всіх і потребують зараз окремого перелічування.
ParlaMint-UA_2022-12-28-m0.u4.p36.sent6	Зазначу лише ключові, дуже коротко ключові принципи.
ParlaMint-UA_2022-12-28-m0.u4.p37.sent1	Вся територія нашої держави потребує перебудови тих об’єктів інфраструктури, енергетики, соціальної сфери та іншого, що не відповідає сучасним безпековим вимогам.
ParlaMint-UA_2022-12-28-m0.u4.p37.sent2	Ми маємо підняти з руїн територію, на яку зайшли російські окупанти після 24 лютого.
ParlaMint-UA_2022-12-28-m0.u4.p37.sent3	Так само будемо відновлювати нормальність життя на території українського Донбасу і Криму!
ParlaMint-UA_2022-12-28-m0.u4.p37.sent4	Які були окуповані, незаконно окуповані в 2014 році, і за час, що минув, доведені окупантами до катастрофи.
ParlaMint-UA_2022-12-28-m0.u4.p37.sent5	І зараз ще складно, дійсно, складно оцінити необхідний обсяг ресурсів, але точно можна сказати, що ми повинні зробити пріоритет у відновленні саме для тих компаній, які були в Україні або які прийшли в Україну під час війни, які вийшли з російського ринку під час війни, і це справедливо.
ParlaMint-UA_2022-12-28-m0.u4.p37.sent6	Хто підтримував нас у найважчі, найскладніші моменти, хто був з нами тоді, коли Україна боролося за життя, хто працював, хто сплачував податки, хто волонтерив, хто допомагав нашій незламності – треба знайти формат, як надати такому бізнесу більше можливостей у таких важливих проектах, проектах нової відбудованої України.
ParlaMint-UA_2022-12-28-m0.u4.p37.sent7	Український бізнес, американський, французький, польський – будь-який, який ми бачимо тут і зараз.
ParlaMint-UA_2022-12-28-m0.u4.p38.sent1	Я прошу вас, шановні народні депутати України, разом з нами, разом з офісом, разом з урядом розробити таку законодавчу рамку.
ParlaMint-UA_2022-12-28-m0.u4.p38.sent2	І це теж буде, мені здається, спонукати міжнародний бізнес заходити в Україну вже зараз, готуючись, готуючись до майбутнього, до перемоги.
ParlaMint-UA_2022-12-28-m0.u4.p39.sent1	І ще одне.
ParlaMint-UA_2022-12-28-m0.u4.p39.sent2	Так само, як ми маємо відновити територіальну цілісність, ми маємо відновити і суспільну цілісність.
ParlaMint-UA_2022-12-28-m0.u4.p39.sent3	Мільйони наших людей, які стали переселенцями, знайшли прихисток за кордоном, не мають стати біженцями.
ParlaMint-UA_2022-12-28-m0.u4.p39.sent4	І я дякую усім країнам, дякую усім народам Європи, світу, які допомагають нашим людям.
ParlaMint-UA_2022-12-28-m0.u4.p39.sent5	Але ми повинні зберегти їх як частину українського суспільства.
ParlaMint-UA_2022-12-28-m0.u4.p39.sent6	Ми маємо забезпечити їхнє повернення.
ParlaMint-UA_2022-12-28-m0.u4.p39.sent7	І це включає в себе різні компоненти роботи: гарантування безпеки, економічне зростання, відбудова і подальша інтеграція нашої держави в Європейський Союз та інші, провідними суб’єктами вільного світу, захист прав людини, вирівнювання соціальних та особистих свобод в Україні та в передових країнах перебування наших переселенців, створення сучасної ветеранської політики.
ParlaMint-UA_2022-12-28-m0.u4.p39.sent8	Дуже важливо створення в Україні сучасної системи реабілітації тих, кого війна поставила у найскладніше становище, щоб у нашому суспільстві було саме це відчуття, що ніхто у нас не є зайвим – це задача, що про всіх українців ми піклуємося, що кожному і кожній ми можемо допомогти.
ParlaMint-UA_2022-12-28-m0.u4.p39.sent9	Країна, яка підтримує усіх своїх, є країною, в яку хочеться повернутися.
ParlaMint-UA_2022-12-28-m0.u4.p40.sent1	Ми маємо зробити так, що коли у світі бачитимуть синьо-жовтий наш український прапор, то знатимуть, що це і про свободу, і про людей, у яких є міцний дім і яким завжди допоможуть, що б не сталося з ними, бо ми всі – українці, і цього достатньо.
ParlaMint-UA_2022-12-28-m0.u4.p41.sent1	Я дякую вам за увагу.
ParlaMint-UA_2022-12-28-m0.u4.p41.sent2	Слава усім, хто воює і працює заради нашої держави.
ParlaMint-UA_2022-12-28-m0.u4.p41.sent3	Слава усім, хто допомагає нам захищати нашу незалежність, нашу свободу.
ParlaMint-UA_2022-12-28-m0.u4.p41.sent4	Слава всім вам, нашому народу.
ParlaMint-UA_2022-12-28-m0.u4.p41.sent5	Слава Україні!
ParlaMint-UA_2022-12-28-m0.u5.p1.sent1	Дякую.
ParlaMint-UA_2022-12-28-m0.u5.p2.sent1	Бажаю нам усім у наступному році перемоги, і тільки перемоги, більшого не потрібно.
ParlaMint-UA_2022-12-28-m0.u5.p2.sent2	З прийдешніми святами!
ParlaMint-UA_2022-12-28-m0.u5.p2.sent3	Дякую вам усім за цей складний рік.
ParlaMint-UA_2022-12-28-m0.u5.p2.sent4	Дякую нашим воїнам, усьому, ще раз, нашому народові прекрасної України.
ParlaMint-UA_2022-12-28-m0.u5.p2.sent5	Слава Україні!
ParlaMint-UA_2022-12-28-m0.u6.p1.sent1	Розпочинаємо церемонію вручення державних нагород України.
ParlaMint-UA_2022-12-28-m0.u6.p2.sent1	Указами Президента України за особисту мужність і героїзм, виявлені у захисті державного суверенітету та територіальної цілісності України, вірність військовій присязі присвоєно звання Герой України з удостоєнням ордена "Золота Зірка" Літуну Андрію Миколайовичу, підполковнику (посмертно).
ParlaMint-UA_2022-12-28-m0.u6.p2.sent2	Нагороду отримує дружина Марина Юріївна, донька Аліна та син Олександр;
ParlaMint-UA_2022-12-28-m0.u6.p3.sent1	Пархомуку Віталію Васильовичу, старшому солдату, посмертно.
ParlaMint-UA_2022-12-28-m0.u6.p3.sent2	Нагороду отримує батько Василь Іванович та донька Софія;
ParlaMint-UA_2022-12-28-m0.u6.p4.sent1	Руснику Роману Васильовичу, старшому лейтенанту, посмертно.
ParlaMint-UA_2022-12-28-m0.u6.p4.sent2	Нагороду отримує мати Марія Станківна.
ParlaMint-UA_2022-12-28-m0.u6.p5.sent1	Присвоєне звання Герой України з врученням ордена "Золота Зірка":
ParlaMint-UA_2022-12-28-m0.u6.p6.sent1	Весніну Володимиру Андрійовичу, підполковнику;
ParlaMint-UA_2022-12-28-m0.u6.p7.sent1	Ворошилову Вадиму Олександровичу, майору;
ParlaMint-UA_2022-12-28-m0.u6.p8.sent1	Качуру Роману Володимировичу, полковнику;
ParlaMint-UA_2022-12-28-m0.u6.p9.sent1	Осипенку Олексію Леонідовичу, підполковнику.
ParlaMint-UA_2022-12-28-m0.u6.p10.sent1	За значні особисті заслуги у захисті державного суверенітету та територіальної цілісності України, самовіддане служіння українському народові нагороджено відзнакою Президента України "Хрест бойових заслуг":
ParlaMint-UA_2022-12-28-m0.u6.p11.sent1	Магльованого Дмитра Юрійовича, лейтенанта;
ParlaMint-UA_2022-12-28-m0.u6.p12.sent1	Налєва Андрія Юрійовича, капітана;
ParlaMint-UA_2022-12-28-m0.u6.p13.sent1	Оберемка Валерія Петровича, майора;
ParlaMint-UA_2022-12-28-m0.u6.p14.sent1	Степанова Дмитра Олександровича, старшину 1 статті.
ParlaMint-UA_2022-12-28-m0.u6.p15.sent1	За особисту мужність, виявлену у захисті державного суверенітету та територіальної цілісності України, незламність духу та вірність військовій присязі нагороджено орденом Богдана Хмельницького ІІІ ступеня:
ParlaMint-UA_2022-12-28-m0.u6.p16.sent1	Болехівського Михайла Михайловича, солдата;
ParlaMint-UA_2022-12-28-m0.u6.p17.sent1	Брагіна Володимира Олексійовича, полковника;
ParlaMint-UA_2022-12-28-m0.u6.p18.sent1	Григоряна Владислава Ігоровича, капітана;
ParlaMint-UA_2022-12-28-m0.u6.p19.sent1	Іванченка Едуарда Івановича, капітана;
ParlaMint-UA_2022-12-28-m0.u6.p20.sent1	Юрчака Юрія Миколайовича, підполковника.
ParlaMint-UA_2022-12-28-m0.u6.p21.sent1	Нагороджено орденом "За мужність" І ступеня:
ParlaMint-UA_2022-12-28-m0.u6.p22.sent1	Кирилова Максима Миколайовича, полковника.
ParlaMint-UA_2022-12-28-m0.u6.p23.sent1	Нагороджено орденом за мужність ІІ ступеня:
ParlaMint-UA_2022-12-28-m0.u6.p24.sent1	Вєсєлова Максима Валерійовича, старшого лейтенанта.
ParlaMint-UA_2022-12-28-m0.u6.p25.sent1	Нагороджено орденом "За мужність" ІІІ ступеня:
ParlaMint-UA_2022-12-28-m0.u6.p26.sent1	Бойка Владислава Володимировича, старшого солдата;
ParlaMint-UA_2022-12-28-m0.u6.p27.sent1	Коротку Ольгу Геннадіївну, молодшого сержанта;
ParlaMint-UA_2022-12-28-m0.u6.p28.sent1	Мединіну Еліну Володимирівну, старшого лейтенанта;
ParlaMint-UA_2022-12-28-m0.u6.p29.sent1	Мироглова Олександра Олександровича, старшого лейтенанта служби цивільного захисту;
ParlaMint-UA_2022-12-28-m0.u6.p30.sent1	Назарова Олександра Олександровича, прапорщика служби цивільного захисту;
ParlaMint-UA_2022-12-28-m0.u6.p31.sent1	Онищенка Олексія Сергійовича, молодшого сержанта;
ParlaMint-UA_2022-12-28-m0.u6.p32.sent1	Подвойського Карена Вячеславовича, солдата;
ParlaMint-UA_2022-12-28-m0.u6.p33.sent1	Харченка Вілена Олександровича, капітана;
ParlaMint-UA_2022-12-28-m0.u6.p34.sent1	Юзика Святослава Анатолійовича, майора поліції.
ParlaMint-UA_2022-12-28-m0.u6.p35.sent1	Нагороджено орденом Данила Галицького:
ParlaMint-UA_2022-12-28-m0.u6.p36.sent1	Головенка Андрія Валерійовича, полковника;
ParlaMint-UA_2022-12-28-m0.u6.p37.sent1	Свіра Павла Володимировича, полковника поліції;
ParlaMint-UA_2022-12-28-m0.u6.p38.sent1	Чинікіна Ростислава Миколайовича, старшого лейтенанта.
ParlaMint-UA_2022-12-28-m0.u6.p39.sent1	Нагороджено медаллю "За військову службу Україні":
ParlaMint-UA_2022-12-28-m0.u6.p40.sent1	Лисенко Юлію Костянтинівну, капітана.
ParlaMint-UA_2022-12-28-m0.u6.p41.sent1	Президент України Володимир Зеленський.
ParlaMint-UA_2022-12-28-m0.u7.p1.sent1	Шановні народні депутати, давайте ще раз подякуємо Президенту України Володимиру Олександровичу Зеленському, уряду на чолі з Прем’єр-міністром, захисникам та захисницям, членам родин загиблих героїв, представникам дипломатичного корпусу та усім запрошеним.
ParlaMint-UA_2022-12-28-m0.u7.p2.sent1	Шановні колеги, шановні народні депутати, шановні присутні, зараз я оголошую перерву в нашому пленарному засіданні.
ParlaMint-UA_2022-12-28-m0.u7.p2.sent2	Про час і місце його наступного продовження вам буде повідомлено.
ParlaMint-UA_2022-12-28-m0.u7.p2.sent3	Прошу не поширювати цю інформацію щодо його початку.
ParlaMint-UA_2022-12-28-m0.u7.p3.sent1	Користуючись нагодою, також хочу привітати усіх з Різдвом Христовим та прийдешнім Новим роком.
ParlaMint-UA_2022-12-28-m0.u7.p3.sent2	Нехай 2023 рік стане переможним для України.
ParlaMint-UA_2022-12-28-m0.u7.p3.sent3	Мирного неба усім нам!
ParlaMint-UA_2022-12-28-m0.u7.p3.sent4	Від щирого серця усім родинного затишку, здоров’я, витримки, сил та сміливості!
ParlaMint-UA_2022-12-28-m0.u7.p3.sent5	Разом до перемоги і слава Україні!

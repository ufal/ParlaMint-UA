id	text
ParlaMint-UA_2017-03-17-m1.u1.p1.sent1	Колеги, прошу займати місця, приготуватись до відкриття урочистого засідання, будь ласка.
ParlaMint-UA_2017-03-17-m1.u1.p2.sent1	Доброго дня, шановні народні депутати, шановні гості Верховної Ради України!
ParlaMint-UA_2017-03-17-m1.u1.p2.sent2	В урочистому засіданні Верховної Ради України беруть участь народні депутати України, Прем’єр-міністр України Володимир Борисович Гройсман та члени Кабінету Міністрів України.
ParlaMint-UA_2017-03-17-m1.u1.p2.sent3	Керівники судової гілки влади, присутні.
ParlaMint-UA_2017-03-17-m1.u1.p2.sent4	Будь ласка, привітаємо.
ParlaMint-UA_2017-03-17-m1.u1.p2.sent5	Присутні посадові особи, яких Верховна Рада України обирає, призначає і надає згоду на призначення і на посаду.
ParlaMint-UA_2017-03-17-m1.u1.p2.sent6	На урочистому засіданні присутні представники дипломатичного корпусу.
ParlaMint-UA_2017-03-17-m1.u1.p2.sent7	Привітаємо їх.
ParlaMint-UA_2017-03-17-m1.u1.p2.sent8	Громадських організацій і засобів масової інформації.
ParlaMint-UA_2017-03-17-m1.u1.p3.sent1	Шановні учасники засідання, хочу повідомити, що присутні представники духовенства.
ParlaMint-UA_2017-03-17-m1.u1.p3.sent2	І прошу їх привітати, всечесних отців.
ParlaMint-UA_2017-03-17-m1.u1.p4.sent1	Урочисте засідання Верховної Ради з нагоди 100-річчя Української революції 1917-21 років оголошую відкритим.
ParlaMint-UA_2017-03-17-m1.u2.p1.sent1	Шановні народні депутати!
ParlaMint-UA_2017-03-17-m1.u2.p1.sent2	Шановні гості Верховної Ради України!
ParlaMint-UA_2017-03-17-m1.u2.p1.sent3	До слова запрошується Голова Верховної Ради України Андрій Володимирович Парубій.
ParlaMint-UA_2017-03-17-m1.u2.p1.sent4	Просимо, пане Андрію.
ParlaMint-UA_2017-03-17-m1.u3.p1.sent1	"Народе Український!
ParlaMint-UA_2017-03-17-m1.u3.p2.sent1	Перед Тобою шлях до нового життя!
ParlaMint-UA_2017-03-17-m1.u3.p3.sent1	Сміливо ж, одностайно йди на той великий шлях в ім’я щастя свого і щастя будучих поколінь Матері України, могутньою рукою твори своє нове вільне життя!"
ParlaMint-UA_2017-03-17-m1.u3.p4.sent1	Такими словами Українська Центральна Рада звернулась у своїй першій публічній Відозві під назвою "До українського народу".
ParlaMint-UA_2017-03-17-m1.u3.p5.sent1	17 березня 1917 року в Києві з ініціативи Товариства українських поступовців за участю українських політичних партій, українських військових, духовенства, громадських культурних організацій було проголошено утворення Української Центральної Ради.
ParlaMint-UA_2017-03-17-m1.u3.p5.sent2	Сьогодні виповнюється 100 років від початку Української революції, 100 років неймовірної енергії, енергії, що не лише штовхала нас до боротьби, але й до розбудови.
ParlaMint-UA_2017-03-17-m1.u3.p6.sent1	Коротка історична доба 17-21 років винагородила нашу Батьківщину суверенітетом, військом, власним парламентом, державними символами, Академією наук, Національним банком та іншими здобутками, якими послуговуємось і дотепер.
ParlaMint-UA_2017-03-17-m1.u3.p6.sent2	Однак, найбільшою нагородою стала ідея власної національної держави – самостійної і соборної України.
ParlaMint-UA_2017-03-17-m1.u3.p7.sent1	У березні 17-го року поряд з українським парламентаризмом відроджується українське військо, військо, що завжди було і є фундаментом української держави, військо, без якого найуспішніші універсали залишилися б деклараціями на папері.
ParlaMint-UA_2017-03-17-m1.u3.p7.sent2	Саме вояки-добровольці тоді у 17-му році стали тією силою, що перша заявила про державницький характер українського руху.
ParlaMint-UA_2017-03-17-m1.u3.p7.sent3	Український вояк був тим єдиним союзником, який ніколи не зраджував свого народу, ніколи не зраджував України.
ParlaMint-UA_2017-03-17-m1.u3.p7.sent4	Далекі від партійних чвар та кабінетних колотнеч українські козаки і старійшіни знали: держава – це дар, за який платять кров’ю.
ParlaMint-UA_2017-03-17-m1.u3.p7.sent5	Цю високу ціну однаково платили хлопці з Харківщини та Кубані, з Криму і Галичини.
ParlaMint-UA_2017-03-17-m1.u3.p8.sent1	Доба Української революції подарувала нам яскраві орієнтири – людей, які мріяли і діяли, таким був свідок і учасник Української революції, звичайний українець, уродженець села Малий Янісоль на Донеччині Микола Гайдак, який мріяв бути корисним Україні.
ParlaMint-UA_2017-03-17-m1.u3.p8.sent2	Коли того вимагав час, він воював за свою Україну зі зброєю у руках як хорунжий Другої волинської девізії Армії Української Народної Республіки.
ParlaMint-UA_2017-03-17-m1.u3.p9.sent1	Разом з українським військом він пройшов запеклі бої проти ворога, який і через 100 років несе смерть і розруху на нашу землю.
ParlaMint-UA_2017-03-17-m1.u3.p9.sent2	У 22 роки Микола востаннє бачив свою Україну.
ParlaMint-UA_2017-03-17-m1.u3.p9.sent3	Під градом більшовицьких куль його підрозділ відійшов на захід.
ParlaMint-UA_2017-03-17-m1.u3.p9.sent4	Про тих, хто до останнього боровся за Україну і з тугою залишав Батьківщину писав визначний український поет Юрій Липа.
ParlaMint-UA_2017-03-17-m1.u3.p10.sent1	"І от відступають у розривах
ParlaMint-UA_2017-03-17-m1.u3.p11.sent1	Усе рідших розривах ґранат,
ParlaMint-UA_2017-03-17-m1.u3.p12.sent1	І от відступають, упадають, покидають
ParlaMint-UA_2017-03-17-m1.u3.p13.sent1	свій рідний край:
ParlaMint-UA_2017-03-17-m1.u3.p14.sent1	– Державо, ти була, як огненна злива!
ParlaMint-UA_2017-03-17-m1.u3.p15.sent1	Державо, прощай!".
ParlaMint-UA_2017-03-17-m1.u3.p16.sent1	Після цієї війни десятки тисяч найкращих представників України змушені були покинути рідну землю і розсіятись по світу, залишаючи собі лишень тугу і спогад про Україну.
ParlaMint-UA_2017-03-17-m1.u3.p16.sent2	Однак, і там на вигнанні тисячі учасників Української революції мріяли бути корисними для України, для них Україна не вмерла, вона жила у їхніх душах, вона нуртувала кров’ю у їхніх жилах.
ParlaMint-UA_2017-03-17-m1.u3.p16.sent3	Микола Гайдак, про якого я згадував, одержав вищу освіту і стає визначним вченим у царині сільськогосподарських наук, хорунжий з Донбасу здобуває ступінь доктора біології, стає академіком і університетським викладачем у провідних навчальних закладах США, професором університету Міннесоти.
ParlaMint-UA_2017-03-17-m1.u3.p16.sent4	Миколай Гайдак мріяв, аби його наукові винаходи були потрібні для України, він мріяв жити для України.
ParlaMint-UA_2017-03-17-m1.u3.p17.sent1	І так само мріяли жити для України провідники української революції:
ParlaMint-UA_2017-03-17-m1.u3.p17.sent2	Микола Грушевський – Голова Української Центральної Ради, видатний історик, Володимир Винниченко – Голова Генерального Секретаріату, публіцист і визначний письменник, Павло Скоропадський – Гетьман України, військово-політичний діяч, Симон Петлюра – головний отаман Армії УНР, Євген Коновалець - командир корпусу Січових стрільців, Болбочан.
ParlaMint-UA_2017-03-17-m1.u3.p17.sent3	Кожен з них був непересічною особистістю, але через те, що вони не змогли досягти згоди під час російської агресії, держава була втрачена, а вони були змушені покинути свою рідну землю і у вигнанні продовжувати боротьбу за українську державу.
ParlaMint-UA_2017-03-17-m1.u3.p17.sent4	І раніше чи пізніше кожного з них знищила московська рука.
ParlaMint-UA_2017-03-17-m1.u3.p17.sent5	До кінця життя вони йшли з тугою за втраченою державою: "Державо, ти була, як вогненна злива.
ParlaMint-UA_2017-03-17-m1.u3.p17.sent6	Державо, прощай!"
ParlaMint-UA_2017-03-17-m1.u3.p18.sent1	Історія Української революції, сьогодні немає більш важливого історичного року для нас усіх, для кожного як у цій залі, так і у всій українській державі, і цей урок має вивчити сьогодні кожен українець.
ParlaMint-UA_2017-03-17-m1.u3.p18.sent2	Ціна уроку – існування України і життя мільйонів.
ParlaMint-UA_2017-03-17-m1.u3.p18.sent3	Бо поразка Української революції 1917-1921 років призвела до утворення найстрашнішої, найкривавішої імперії в історії людства – імперії зла, яка знищила десятки мільйонів людей, яка поневолила десятки вільних країн, перетворивши їх на рабські колонії.
ParlaMint-UA_2017-03-17-m1.u3.p19.sent1	Ідеї більшовизму були популярними в масах в той час і тим скористався противник, розагітовуючи українські підрозділи і закликаючи їх не вести бойові дії, а розвертати свої війська і повертатися додому, щоб там обробляти землю.
ParlaMint-UA_2017-03-17-m1.u3.p19.sent2	Багато хто піддався в той час на ці популярні, в той час, ідеї і так і вчинив, і це стало причиною того, що ми не мали достатньо армії, щоб боронити свою державу.
ParlaMint-UA_2017-03-17-m1.u3.p19.sent3	У результаті цього ми втратили державність, але вже через 15 років ті, хто склав зброю і пішов додому обробляти землю, хоронили своїх убитих голодомором дітей, бо власне держава – це не формальні ознаки.
ParlaMint-UA_2017-03-17-m1.u3.p19.sent4	Саме в результаті втрати державності українці пережили організований чужинцями геноцид, знищення української інтелігенції, мільйони вбитих беззахисних людей.
ParlaMint-UA_2017-03-17-m1.u3.p19.sent5	І сьогодні, як ніколи, ми маємо засвоїти уроки столітньої давнини і зробити висновки, а вони такі.
ParlaMint-UA_2017-03-17-m1.u3.p20.sent1	Україні потрібна єдність і Україні потрібна боєздатна армія, і це не наше з вами завдання, це наша пряма відповідальність.
ParlaMint-UA_2017-03-17-m1.u3.p20.sent2	Бо, як і протягом усього існування України-Руси, ворог у нас той самий – московська орда, підступна і смертоносна, і методи ті ж самі, що завжди: розсварити, розділити, спалити і знищити, і на цьому попелищі намагатися оживити "кривавого монстра", путінську імперію, понурий простір страху і зла.
ParlaMint-UA_2017-03-17-m1.u3.p21.sent1	З моменту відновлення державності у 1991 році не було жодної хвилини, жодної секунди, щоб в Росії не страждали манією відновлення імперії, тюрми народів.
ParlaMint-UA_2017-03-17-m1.u3.p21.sent2	Економічна і політична експансія, створення проросійських "п’ятих колон", знищення армії, витіснення нашої мови і культури – усі ці процеси продовжувалися і після 1991 року.
ParlaMint-UA_2017-03-17-m1.u3.p22.sent1	Помаранчева революція 2004 року стала першою відповіддю українців на ці загрози.
ParlaMint-UA_2017-03-17-m1.u3.p22.sent2	Українська Революція Гідності 2014 року – це відповідь українців на спробу продажної і проросійської верхівки на чолі з Януковичем демонтувати нашу незалежність.
ParlaMint-UA_2017-03-17-m1.u3.p22.sent3	Далі – пряме вторгнення російських військ, анексія Криму і початок української війни за незалежність.
ParlaMint-UA_2017-03-17-m1.u3.p22.sent4	Але хочу нагадати, друзі, коли на Майдані ми всі були разом, ми перемагали.
ParlaMint-UA_2017-03-17-m1.u3.p23.sent1	Аналогій до подій 1917 року дуже багато, але принципових відмінностей більше, бо попри ворожу пропаганду, попри практичне знищення української армії станом на 2014 рік ми боремося і стаємо щораз сильнішими, і ми переможемо.
ParlaMint-UA_2017-03-17-m1.u3.p23.sent2	Ворог не врахував одного, виросло нове покоління українців-патріотів, які в перші найкритичніші дні прямо з Майдану вирушили на схід зі зброєю в руках і зупинили наступ орди, як і добровольці 100 років тому в 1917 році.
ParlaMint-UA_2017-03-17-m1.u3.p24.sent1	Це стало можливим завдяки героїчним українським воїнам, це стало можливим завдяки єдності української нації.
ParlaMint-UA_2017-03-17-m1.u3.p24.sent2	Авдіївка, Мар’їнка, Зайцеве, Донецький аеропорт, Світлодарська дуга стали крижаним душем для кремлівських окупантів.
ParlaMint-UA_2017-03-17-m1.u3.p24.sent3	В цих боях народилась, зміцніла і загартувалась українська армія, яка стає однією з найбоєздатніших, з найгрізніших армій не тільки в Європі, а і у світі.
ParlaMint-UA_2017-03-17-m1.u3.p25.sent1	Як і 100 років тому ми стоїмо перед тими самими викликами, обламавши зуби об українських воїнів, ворог всі сили сконцентрував на розколі країни зсередини, а українське суспільство затоплюють пропагандою зневіри.
ParlaMint-UA_2017-03-17-m1.u3.p26.sent1	"Провести роботу в українських масах населення, розколюючи їх по лінії класової боротьби і одриваючи революційні елементи" – це цитата не сучасної кремлівської методички, а з резолюції більшовицької конференції Юго-Западного краю, тодішнього маріонеткового, проросійського утворення на українських землях.
ParlaMint-UA_2017-03-17-m1.u3.p27.sent1	Сьогодні, у 2017 році, на сході України незламною стіною стоять тисячі наших солдатів, і ворог їх панічно боїться, бо знає, що рано чи пізно будуть повернуті окуповані український Крим і український Донбас.
ParlaMint-UA_2017-03-17-m1.u3.p27.sent2	Пам’ятаймо, що 99 років тому, у квітні 1918 року, українське військо під орудою полковника Петра Болбочана вже визволяло Крим і Донбас від російських окупантів, і ми повинні пам’ятати цей урок історії.
ParlaMint-UA_2017-03-17-m1.u3.p28.sent1	Кремль знає, що за всі свої звірства він відповість, бо пам’ять нашого народу незнищенна.
ParlaMint-UA_2017-03-17-m1.u3.p28.sent2	Не боротьба за булави і посади сьогодні потрібна державі, бо Україна сьогодні знову веде війну за життя і майбутнє, за свободу і гідність.
ParlaMint-UA_2017-03-17-m1.u3.p28.sent3	Так, ми можемо говорити про тогочасні помилки і прорахунки і ми можемо навіть критикувати тодішніх політичних діячів.
ParlaMint-UA_2017-03-17-m1.u3.p28.sent4	Лишень не можемо час відмотати назад.
ParlaMint-UA_2017-03-17-m1.u3.p28.sent5	Проте, у силах кожного з нас жити так, аби не було соромно перед такими, як Хорунжий, Гайдак, перед героями Небесної Сотні і загиблими воїнами сучасної російсько-української війни, перед тими, хто віддав своє життя за нашу мрію – Україну.
ParlaMint-UA_2017-03-17-m1.u3.p28.sent6	Але для цього ми маємо бути разом, бо ворог, як і 100 років тому, у нас один.
ParlaMint-UA_2017-03-17-m1.u3.p29.sent1	Завершуючи, я хочу ще раз звернутися до дуже важливих слів, з першої Відозви Української Центральної Ради, які актуальні і сьогодні:
ParlaMint-UA_2017-03-17-m1.u3.p30.sent1	"Народе український!
ParlaMint-UA_2017-03-17-m1.u3.p31.sent1	Додержуйте спокій: не дозволяйте собі ніяких вчинків, які руйнують лад у житті, але разом, щиро і уперто беріться до роботи.
ParlaMint-UA_2017-03-17-m1.u3.p32.sent1	Тільки згуртувавшись, можна добре пізнати всі свої потреби, рішуче за них заявити і створити кращу долю на своїй Землі".
ParlaMint-UA_2017-03-17-m1.u3.p33.sent1	Слава Україні!
ParlaMint-UA_2017-03-17-m1.u4.p1.sent1	Дякуємо, шановний пане Андрію.
ParlaMint-UA_2017-03-17-m1.u5.p1.sent1	До слова запрошується український науковець, дослідник історії ХХ століття, доктор історичних наук, професор, завідувач відділу історії Української революції 1917-1921 років Інституту історії України Національної академії наук України Владислав Федорович Верстюк.
ParlaMint-UA_2017-03-17-m1.u5.p1.sent2	Будь ласка, Владислав Федорович.
ParlaMint-UA_2017-03-17-m1.u6.p1.sent1	Вельмишановні панове високопосадовці, запрошені, гості!
ParlaMint-UA_2017-03-17-m1.u6.p1.sent2	Століття – достатньо великий строк, щоб винести з історичної пам’яті безліч вторинних подій, відібрати і залишити в ній лише ті звершення, над якими час не має влади.
ParlaMint-UA_2017-03-17-m1.u6.p2.sent1	Без сумніву, подія столітнього ювілею, яку ми сьогодні вшановуємо, знайшли в українській історії особливе місце.
ParlaMint-UA_2017-03-17-m1.u6.p2.sent2	В сьогоднішньому зверненні Президента України, у виступі Голови Верховної Ради було доволі точно і повно визначено історичне значення Української революції, її сильні і слабкі сторони, наголошено на уроках, які необхідно засвоїти.
ParlaMint-UA_2017-03-17-m1.u6.p3.sent1	Мене як професійного історика така обізнаність не може не тішити, бо це значить, що мої колеги впродовж останньої чверті століття провели велику і кропітку роботу по реанімації історії України, звільнення її з-під нашарувань історії СРСР, яка вибудовувалася на міфі соціалістичної революції.
ParlaMint-UA_2017-03-17-m1.u6.p3.sent2	Позбавлення радянської міфології відбувалося не в академічній кабінетній тиші, а у завзятій боротьбі.
ParlaMint-UA_2017-03-17-m1.u6.p3.sent3	Ще не так давно в цьому залі сиділа фракція комуністів, ще й сьогодні російські історики уперто не хочуть визнати факт існування Української революції, а твердять про єдину російську революцію з невеликими регіональними відмінностями та про громадянську війну на класовій основі.
ParlaMint-UA_2017-03-17-m1.u6.p3.sent4	Утвердження в сучасній історичній літературі терміну "Українська революція" спирається, насамперед, на саму назву, на визначення лідерів і перших істориків революції:
ParlaMint-UA_2017-03-17-m1.u6.p3.sent5	Грушевського, Винниченка, Христюка, Дорошенка.
ParlaMint-UA_2017-03-17-m1.u6.p3.sent6	Сучасні ж дослідники наголошують на принципових відмінностях української революції від російської.
ParlaMint-UA_2017-03-17-m1.u6.p3.sent7	Якщо для останньої головним завданням була боротьба за монополію на владу, то для першої – державотворення та демократичні цінності.
ParlaMint-UA_2017-03-17-m1.u6.p3.sent8	Це різної складності завдання.
ParlaMint-UA_2017-03-17-m1.u6.p3.sent9	Одна справа – захопити владу і з допомогою терору використати старі державні інститути, їхні кадри і ресурси, і зовсім інша – творити нову державу, з чистого листа, на принципово іншій основі.
ParlaMint-UA_2017-03-17-m1.u6.p4.sent1	Породжена розпадом російського імперського організму, Українська революція в процесі свого розвитку набула виразно самодостатніх форм, перетворилася у феноменальне явище ХХ століття, яке залишилося глибокий слід у свідомості українського народу і стало джерелом державницьких прагнень кількох прийдешніх поколінь українців.
ParlaMint-UA_2017-03-17-m1.u6.p5.sent1	Революція була спричинена рядом фактів, передусім прагненням народу реалізувати своє природне право на національну та державну самостійність.
ParlaMint-UA_2017-03-17-m1.u6.p5.sent2	Ідеологія революції формувалася на базі загальних європейських демократичних цінностей.
ParlaMint-UA_2017-03-17-m1.u6.p5.sent3	Державотворчі прагнення були стрижнем Української революції.
ParlaMint-UA_2017-03-17-m1.u6.p5.sent4	В її перебігу було випробувано кілька моделей: демократична, ліводемократична, ліберально-демократична та консервативна.
ParlaMint-UA_2017-03-17-m1.u6.p6.sent1	У радянській та сучасній російській літературі поняття "революція" і "громадянська війна" розглядаються в тісному взаємозв’язку.
ParlaMint-UA_2017-03-17-m1.u6.p6.sent2	Новітня українська історіографія фактично відмовилась використовувати термін "громадянська війна" в контексті подій Української революції.
ParlaMint-UA_2017-03-17-m1.u6.p6.sent3	Вмотивовується це тим, що в Україні не було масштабної внутрішньої війни на ідеологічному ґрунті.
ParlaMint-UA_2017-03-17-m1.u6.p6.sent4	Українській Народній Республіці доводилося вести оборонні військові дії на своїй території проти збройної експансії армії неукраїнського походження.
ParlaMint-UA_2017-03-17-m1.u6.p6.sent5	Відмітною рисою революції було протистояння з Росією.
ParlaMint-UA_2017-03-17-m1.u6.p6.sent6	Українцям довелося виборювати свої права у змаганні з російськими політичними силами різного соціального ґатунку і спрямування, проте вони одностайно мислили категоріями "единой и неделимой России".
ParlaMint-UA_2017-03-17-m1.u6.p7.sent1	В ході революції відбулося кілька російсько-українських воїн, як з "червоною", так і з "білою" Росією.
ParlaMint-UA_2017-03-17-m1.u6.p7.sent2	Зрештою, Україна була загарбана Червоною армією.
ParlaMint-UA_2017-03-17-m1.u6.p7.sent3	Війна з більшовиками тривала кілька років і була надзвичайно схожа на ту, яку сьогодні ми називаємо гібридною війною.
ParlaMint-UA_2017-03-17-m1.u6.p7.sent4	Більшовики на словах визнавали право нації на самовизначення, але вимагали перевиборів Центральної ради за власним сценарієм, створювали свої кишенькові радянські уряди України, на допомогу яким посилали збройні сили, організовували повстання в Запіллі, вели підривну роботу серед українського політикуму за допомогою лівих елементів, на загарбаних українських територіях встановлювався жорсткий окупаційний режим, в основі якого лежав "червоний терор" та військовий комунізм.
ParlaMint-UA_2017-03-17-m1.u6.p8.sent1	Поразка революції підштовхує до пошуку її слабких місць, вони не є таємницею.
ParlaMint-UA_2017-03-17-m1.u6.p8.sent2	До поразки спричинилося насамперед зовнішні обставини, російська агресія, але також і брак досвіду державної роботи у політичних лідерів, домінування в їх світогляді крайніх ідей, як і недостатність єдності, відсутність необхідної кількості управлінських кадрів, в тому числі і військових вищої кваліфікації, фінансова та промислова криза, незавершеність Першої світової війни.
ParlaMint-UA_2017-03-17-m1.u6.p9.sent1	Незважаючи на втрату в кінці 20-го року державності, революційний потенціал українського народу не був вичерпаний, він проявлявся в масовому антикомуністичному повстанському русі, який став однією з парадигматичних особливостей революції, а згодом був запозичений іншими революціями ХХ століття.
ParlaMint-UA_2017-03-17-m1.u6.p10.sent1	Було б не вірно розглядати революцію як велике, але локальне явище обмежене хронологічними рамками 17-21-го років.
ParlaMint-UA_2017-03-17-m1.u6.p10.sent2	Цілком очевидно, що верхня межа 1921 рік – умовна.
ParlaMint-UA_2017-03-17-m1.u6.p10.sent3	Затухання революції було повільним, а багато процесів незворотними, передусім це стосується змін у масовій свідомості.
ParlaMint-UA_2017-03-17-m1.u6.p10.sent4	Так, в середині 20-х років органи НКВД фіксували серед населення численні спалахи пропетлюрівських настроїв.
ParlaMint-UA_2017-03-17-m1.u6.p10.sent5	Петлюру чекали в Україні.
ParlaMint-UA_2017-03-17-m1.u6.p10.sent6	Тоді ж в Україні розгорнулася масштабна дискусія про напрямок розвитку української культури.
ParlaMint-UA_2017-03-17-m1.u6.p10.sent7	Її суть була яскраво виражена гаслом "Геть від Москви", сформульованим Миколою Хвильовим.
ParlaMint-UA_2017-03-17-m1.u6.p10.sent8	Це був прямий наслідок революційних подій.
ParlaMint-UA_2017-03-17-m1.u6.p10.sent9	І вбивство Симона Петлюри, організоване радянськими спецслужбами, і Голодомор 32-33 років, і судові розправи над українською інтелігенцією 30-х років стали розплатою за революційну непокору.
ParlaMint-UA_2017-03-17-m1.u6.p11.sent1	Революція запам’яталася великою кількістю яскравих епізодів.
ParlaMint-UA_2017-03-17-m1.u6.p11.sent2	Зверну увагу лише на кілька з них.
ParlaMint-UA_2017-03-17-m1.u6.p12.sent1	Все почалося з створення Центральної ради, яка в короткому часі перетворилася у представницький парламент, проголосила Українську Народну Республіку, ухвалила її Конституцію, десятки законів.
ParlaMint-UA_2017-03-17-m1.u6.p12.sent2	Мене не залишає думка, що рано чи пізно наш парламент повернеться до своєї першої назви Українська Центральна Рада.
ParlaMint-UA_2017-03-17-m1.u6.p13.sent1	Згадаю бій під Крутами.
ParlaMint-UA_2017-03-17-m1.u6.p14.sent1	Згадаю бій під Крутами, який став символом жертовності у боротьбі за молоду державу.
ParlaMint-UA_2017-03-17-m1.u6.p14.sent2	Але треба сказати, що протягом революційних років українці провели багато переможних боїв з агресором, але не всі вони належним чином зафіксовані в історичній пам’яті.
ParlaMint-UA_2017-03-17-m1.u6.p14.sent3	Наприклад, у лютому 18-го року Звенигородський кіш Вільного Козацтва завдав нещінної поразки військам Муравйова біля станції Бобринський.
ParlaMint-UA_2017-03-17-m1.u6.p14.sent4	Нагадаю і знаменитий бій з денікінцями Української повстанської армії махновців у вересні 19-го року біля села Перегонівки під Уманню, в якому українські повстанці вщент розгромили кілька добірних білих офіцерських полків.
ParlaMint-UA_2017-03-17-m1.u6.p15.sent1	Окремо варто згадати Акт об’єднання УНР та Західноукраїнської Народної Республіки в єдину соборну державу.
ParlaMint-UA_2017-03-17-m1.u6.p16.sent1	Створення Академії наук, Академії мистецтв, Всенародної бібліотеки України, фінансової системи, двох університетів, сотень середніх шкіл, української преси.
ParlaMint-UA_2017-03-17-m1.u6.p16.sent2	Все це – здобутки революції.
ParlaMint-UA_2017-03-17-m1.u6.p16.sent3	Вони непогано вивчені істориками.
ParlaMint-UA_2017-03-17-m1.u6.p16.sent4	Але далеко не повним чином вкарбовані в історичну пам’ять.
ParlaMint-UA_2017-03-17-m1.u6.p16.sent5	Історія революції, викладена академічно чи популярно, в шкільних чи вузівських підручниках, відтворена в літературі чи кіно, а особливо в публічному медійному просторі, це величезний ресурс мобілізації нації, формування української ідентичності.
ParlaMint-UA_2017-03-17-m1.u6.p16.sent6	Гріх було б їм не скористатися.
ParlaMint-UA_2017-03-17-m1.u6.p17.sent1	Всіляко підтримую ідею найтіснішої спорідненості нашої сучасної держави з фундаментальними цінностями української революції.
ParlaMint-UA_2017-03-17-m1.u6.p17.sent2	Якщо козацьке минуле наповнило українців любов’ю до свободи, то революція прищепила їм ген демократії.
ParlaMint-UA_2017-03-17-m1.u6.p17.sent3	Плекаймо його!
ParlaMint-UA_2017-03-17-m1.u6.p18.sent1	Дякую за увагу.
ParlaMint-UA_2017-03-17-m1.u7.p1.sent1	Дякую вам.
ParlaMint-UA_2017-03-17-m1.u7.p2.sent1	До слову запрошується Блаженніший Любомир – Верховний Архієпископ Української Греко-Католицької Церкви.
ParlaMint-UA_2017-03-17-m1.u8.p1.sent1	Пане Голово!
ParlaMint-UA_2017-03-17-m1.u8.p1.sent2	Ваше Святосте!
ParlaMint-UA_2017-03-17-m1.u8.p1.sent3	Шановні депутати, народні депутати, достойні гості!
ParlaMint-UA_2017-03-17-m1.u8.p2.sent1	Ми сьогодні відзначаємо подію, яка відбулася в Україні, а головне тут, у Києві, 100 років тому.
ParlaMint-UA_2017-03-17-m1.u8.p2.sent2	Були присутні державні мужі, але дозвольте мені згадати не тільки подію, але також і присутніх людей.
ParlaMint-UA_2017-03-17-m1.u8.p2.sent3	Дорогі шановні дідусі і бабусі, батьки і матері наші, які були тут і які в той день і в той час разом з відповідальними людьми почали велику справу – відбудову нашої української держави.
ParlaMint-UA_2017-03-17-m1.u8.p3.sent1	Історія, як розвивалася ця велика справа, дуже складна.
ParlaMint-UA_2017-03-17-m1.u8.p3.sent2	Були дуже гарні, світлі моменти.
ParlaMint-UA_2017-03-17-m1.u8.p3.sent3	На жаль, також було багато трагічних моментів.
ParlaMint-UA_2017-03-17-m1.u8.p3.sent4	І може, здається, їх було більше, бо оця наша велика справа мусила перейти через горнило двох світових воїн різного роду окупації і переслідувань.
ParlaMint-UA_2017-03-17-m1.u8.p3.sent5	Одним словом, дуже складна і далеко не така радісна якби було, хотілося історія.
ParlaMint-UA_2017-03-17-m1.u8.p3.sent6	Але, якби там не було, все ж таки ми залишились собою і набрались досвіду чинного, іноді дуже гіркого досвіду, ми навчилися, що не можна вважати ідеалом нагромаджування матеріальних дібр чи поодинокими особами, чи родинами, чи громадами, чи політичними угрупуваннями, чи отими, хто так радо і щедро оплачує вислуховування – усі ці руйнують велику справу.
ParlaMint-UA_2017-03-17-m1.u8.p3.sent7	Це ми навчились.
ParlaMint-UA_2017-03-17-m1.u8.p3.sent8	Але також і навпаки ми навчилися щось дуже гарного.
ParlaMint-UA_2017-03-17-m1.u8.p3.sent9	Ми навчались, що політична діяльність – це одна із високих.
ParlaMint-UA_2017-03-17-m1.u8.p3.sent10	це одно із високих жертвенних служінь.
ParlaMint-UA_2017-03-17-m1.u8.p3.sent11	Особа, якій нарід довіряє свою долю, мусить дуже уважно своє покликання трактувати.
ParlaMint-UA_2017-03-17-m1.u8.p3.sent12	Мусить людей бачити як божі сотворіння, як особистості, яким надано гідність, свободу.
ParlaMint-UA_2017-03-17-m1.u8.p3.sent13	Мусять бачити також, що всякі розв’язки проблем, потреби отих добрих людей вимагають дуже правдивої, справедливої і глибинної розв’язки.
ParlaMint-UA_2017-03-17-m1.u8.p3.sent14	Мусять усвідомити собі як наш досвід такий, що це і стається, що спільними силами можемо осягнути те, що нам треба осягнути, а саме, щоб кожний громадянин нашої держави почувався захищеним, бажаним, щоби ми могли спільними силами осягнути той стан, який називають, звичайно, суспільне благо, де кожний громадянин почуває себе справді захищеним.
ParlaMint-UA_2017-03-17-m1.u8.p3.sent15	Мені здається, що цей досвід ми набрали і все ще набираємо, і збагачуємо себе, і тому є надія, справжня надія, що велика справа здійсниться.
ParlaMint-UA_2017-03-17-m1.u8.p4.sent1	Ми можемо сьогодні звернутися до наших бабусів, дідусів, до батьків, матерів і сказати їм, ми вам дякуємо, що ви так відважно були готові взятися за велику справу, ми вам вдячні, дуже вдячні.
ParlaMint-UA_2017-03-17-m1.u8.p4.sent2	І хочемо запевнити вас, що ми, беручи собі вас за примір, будемо хотіти справді щиро із глибини серця, не жалуючи ніякої жертви з нашої сторони, будемо старатися ту велику справу, яку ви так відважно почали, довести до завершення.
ParlaMint-UA_2017-03-17-m1.u8.p4.sent3	Оце оцею думкою хотів би я поділитись з усіма вами, що при Божій помочі будемо, якщо будемо старатись, якщо будемо наслідувати отих, хто колись взявся відважно за велику справу, що ми, те при Божій помочі доведемо до завершення, де кожен із нас буде почувати себе щасливим у своїй власній державі.
ParlaMint-UA_2017-03-17-m1.u8.p5.sent1	Дякую.
ParlaMint-UA_2017-03-17-m1.u9.p1.sent1	До слова запрошується голова Українського інституту національної пам’яті Володимир Михайлович В’ятрович.
ParlaMint-UA_2017-03-17-m1.u10.p1.sent1	24 серпня 1991 року Верховна Рада Української Радянської Соціалістичної Республіки саме у цій залі готувалася ухвалити одне з найважливіших в її історії рішень.
ParlaMint-UA_2017-03-17-m1.u10.p1.sent2	Рішення, яке стало фактично останнім, адже воно ставило крапку в існуванні Української Радянської Соціалістичної Республіки.
ParlaMint-UA_2017-03-17-m1.u10.p1.sent3	Пропозиції щодо ухвалення цього рішення запропонувала тодішня демократична меншість.
ParlaMint-UA_2017-03-17-m1.u10.p1.sent4	Але факт, що її готові були підтримати тисячі людей на вулицях, змушував погодитися на ухвалений і назагал непоступливу комуністичну більшість парламенту.
ParlaMint-UA_2017-03-17-m1.u10.p2.sent1	Проте навіть попри тиск вулиці не обійшлося без гарячих дискусій.
ParlaMint-UA_2017-03-17-m1.u10.p2.sent2	Не обійшлося і без вимушених поступок з боку демократії.
ParlaMint-UA_2017-03-17-m1.u10.p2.sent3	В результаті документ, проект якого доручили підготувати одному з найбільших моральних авторитетів у демократичному таборі – багатолітньому політв’язневі Левку Лук’яненку, змінив назву.
ParlaMint-UA_2017-03-17-m1.u10.p2.sent4	Написаний ним чорновик "Акту відновлення незалежності України" став називатися "Актом проголошення незалежності України".
ParlaMint-UA_2017-03-17-m1.u10.p3.sent1	Ця, здавалося б, несуттєва поступка комуністам, на яку погодились їх опоненти, насправді відіграла визначальну роль протягом наступних двох десятків років розвитку нашої держави, адже незалежна Україна таким чином відмежувалася від попередніх спроб утвердити її державність, відмовилася від спадщини українського визвольного руху протягом всього ХХ століття.
ParlaMint-UA_2017-03-17-m1.u10.p3.sent2	Її поява на мапі світу так розглядалася як така, що стала можливою не завдяки тривалій, майже столітній боротьбі українців, а лише завдяки унікальній міжнародно-політичній кон’юнктурі, яка призвела до розвалу Радянського Союзу.
ParlaMint-UA_2017-03-17-m1.u10.p3.sent3	Відречення від спадщини визвольного руху дозволило колишнім комуністам утримати у суспільній свідомості здебільшого радянські уявлення про минуле.
ParlaMint-UA_2017-03-17-m1.u10.p3.sent4	А це, в свою чергу, дозволило їм ще довше залишатися владною елітою вже новопроголошеної української держави, по суті, продовжити фактичне існування Української Радянської Соціалістичної Республіки вже навіть після 24 серпня 1991 року.
ParlaMint-UA_2017-03-17-m1.u10.p3.sent5	Передача у 1992 році Президентові Кравчукові державних реліквій Української Народної Республіки стала гарним символічним актом, проте по нього дуже швидко забули.
ParlaMint-UA_2017-03-17-m1.u10.p4.sent1	Двічі після 1991 року, саме у 2004-му, потім у 2013-14-му роках українці піднімалися на небачені за масштабами протести, щоб не дозволити владі повернути країну в авторитарне минуле.
ParlaMint-UA_2017-03-17-m1.u10.p4.sent2	Щойно після другого разу, після Революції Гідності, яка була оплачена кров’ю, ми почали системно долати тоталітарну спадщину.
ParlaMint-UA_2017-03-17-m1.u10.p4.sent3	Ухвалений у цьому залі два роки тому Закон з декомунізації дозволив позбутися тисячі пам’ятників тим, хто нищив українську державу у 1917-1921 роках, тим, хто нищив український народ ще 70 років після того.
ParlaMint-UA_2017-03-17-m1.u10.p4.sent4	Їх імена нарешті зникли із мапи нашої держави.
ParlaMint-UA_2017-03-17-m1.u10.p5.sent1	Серед нових назв, які з’явилися там, зокрема, ті, які пов’язані з Українською революцією 1917-1921 років.
ParlaMint-UA_2017-03-17-m1.u10.p5.sent2	Законом про правовий статус учасників боротьби за Незалежність нинішня держава нарешті віддала належу шану усім тим, хто зі зброєю в руках чи ненасильницькими методами наближали цю Незалежність, зокрема, і воякам формації.
ParlaMint-UA_2017-03-17-m1.u10.p5.sent3	збройної формації доби Української революції 1917-1921 років.
ParlaMint-UA_2017-03-17-m1.u10.p6.sent1	Тож Україна поступово повертає собі державотворчу спадщину, якої так необачно зреклася 25 років тому.
ParlaMint-UA_2017-03-17-m1.u10.p6.sent2	Завданням інформаційної роботи, яку розгортає Український інститут національної пам’яті є нагадати про ці події Української революції столітньої давності, нагадати, що нині ми відзначає, справді, створення Української центральної ради і говоримо про століття українського парламенту.
ParlaMint-UA_2017-03-17-m1.u10.p6.sent3	Ми будемо говорити також про століття українського уряду, будемо говорити про століття Збройних Сил, дипломатії, Академії наук.
ParlaMint-UA_2017-03-17-m1.u10.p6.sent4	Нам надзвичайно важливо розповісти про це не лише українцям, але й світові, аби заперечити одну з ключових тез російської пропаганди – тези про те, що Україна – це геополітичне непорозуміння, яке з’явилося на мапі світу після розвалу Радянського Союзу.
ParlaMint-UA_2017-03-17-m1.u10.p7.sent1	Але важливо говорити не лише про спадщину Української революції 1917-1921 років, важливо говорити, і про це вже сьогодні говорилося неодноразово, про її уроки, жорстокі уроки.
ParlaMint-UA_2017-03-17-m1.u10.p7.sent2	Актуальність цих уроків загострюється ще й тим, що Україна нині, як і тоді, протистоїть тій самій російській агресії.
ParlaMint-UA_2017-03-17-m1.u10.p7.sent3	Актуальність цих уроків зумовлюється тим, що досі триває наша столітня війна за свободу.
ParlaMint-UA_2017-03-17-m1.u10.p7.sent4	Уроки Української революції 1917-1921 років повинні уважно вивчити, в першу чергу, сучасні політики.
ParlaMint-UA_2017-03-17-m1.u10.p7.sent5	Один із найважливіших з цих уроків, тут в Україні кожен з них може мати друзів, союзників, конкурентів, суперників, опонентів, але вороги, з якими треба боротися, справді, безкомпромісно – за межами України у Росії, яка веде війну проти всіх нас.
ParlaMint-UA_2017-03-17-m1.u10.p7.sent6	Конкуренти, суперники, опоненти можуть бачити Україну іншою у майбутньому, але вороги її просто не бачать у майбутньому.
ParlaMint-UA_2017-03-17-m1.u10.p7.sent7	Вони можуть вдавати союзників чи навіть друзів, можуть формулювати спокусливі пропозиції для боротьби з опонентами, але не можна забувати, їх метою є знищити цю держави.
ParlaMint-UA_2017-03-17-m1.u10.p8.sent1	Учасники Української революції 1917-1921 років зрозуміли цей урок надто пізно, тому полишили країну на поталу ворогу, тому дописували свої, дуже цікаві і повчальні, мемуари в кав’ярнях Відня, Парижа чи Берліна.
ParlaMint-UA_2017-03-17-m1.u10.p8.sent2	Нині ми ще маємо шанс зробити так, щоб нащадки могли без брому читати про нашу епоху.
ParlaMint-UA_2017-03-17-m1.u10.p8.sent3	Скористаємося цим шансом в повній мірі.
ParlaMint-UA_2017-03-17-m1.u10.p8.sent4	Слава Україні!
ParlaMint-UA_2017-03-17-m1.u11.p1.sent1	Героям слава!
ParlaMint-UA_2017-03-17-m1.u11.p2.sent1	І до слова запрошується Святійший Патріарх Київський і всієї Руси-України Філарет.
ParlaMint-UA_2017-03-17-m1.u12.p1.sent1	Шановні народні депутати, шановний дипломатичний корпус, шановні гості, дорогі журналісти!
ParlaMint-UA_2017-03-17-m1.u12.p1.sent2	Ми сьогодні відзначаємо 100-ліття Української революції.
ParlaMint-UA_2017-03-17-m1.u12.p1.sent3	Відзначаємо, а не святкуємо.
ParlaMint-UA_2017-03-17-m1.u12.p1.sent4	Чому не святкуємо?
ParlaMint-UA_2017-03-17-m1.u12.p1.sent5	А тому що Українська революція створила Українську державу, а Українська держава не змогла себе захистить.
ParlaMint-UA_2017-03-17-m1.u12.p1.sent6	Але в створенні Української держави активну участь брала церква, бо тоді утворилась Українська Автокефальна Православна Церква.
ParlaMint-UA_2017-03-17-m1.u12.p1.sent7	Чому?
ParlaMint-UA_2017-03-17-m1.u12.p1.sent8	Тому що держава без церкви, незалежної церкви існувати не може.
ParlaMint-UA_2017-03-17-m1.u12.p1.sent9	І для цього ми можемо навести багато історичних прикладів.
ParlaMint-UA_2017-03-17-m1.u12.p2.sent1	І тому держава може існувати тільки тоді, коли є незалежна Українська церква.
ParlaMint-UA_2017-03-17-m1.u12.p3.sent1	Але для існування держави, як всі ми добре розуміємо, потрібна армія.
ParlaMint-UA_2017-03-17-m1.u12.p3.sent2	Держава, яка не має армії, довго проіснувати не може.
ParlaMint-UA_2017-03-17-m1.u12.p3.sent3	І тому вороги української держави знищили спочатку українську армію, потім знищили Українську Автокефальну Церкву, але головна причина припинення існування української держави – це відсутність єдності самих українців.
ParlaMint-UA_2017-03-17-m1.u12.p4.sent1	Це урок історії і ми знову опиняємось в такому ж самому положенні, в якому були наші діди і батьки.
ParlaMint-UA_2017-03-17-m1.u12.p4.sent2	Ми допустили майже знищення української армії, ми розділили Українську церкву на дві частини: Київську і Московську.
ParlaMint-UA_2017-03-17-m1.u12.p4.sent3	І тепер ворог наш, споконвічний ворог, створив умови для того, щоб знищити нашу українську державу.
ParlaMint-UA_2017-03-17-m1.u12.p4.sent4	Але Бог з нами.
ParlaMint-UA_2017-03-17-m1.u12.p4.sent5	Бог з нами, бо державу ми в другий раз отримали не завдяки революції, а отримали як манну з неба в 91-му році.
ParlaMint-UA_2017-03-17-m1.u12.p4.sent6	І тепер ми проходимо випробування, друге випробування: достойні ми, українці, мати свою державу і жити в умовах свободи чи знову в ярмо, чи знову в неволю?
ParlaMint-UA_2017-03-17-m1.u12.p4.sent7	На цей раз народ наш каже: "Ні, в неволю ми вже ніколи не підемо".
ParlaMint-UA_2017-03-17-m1.u12.p4.sent8	Ми створили армію, нову армію фактично, яка здатна сьогодні захистити нашу державу.
ParlaMint-UA_2017-03-17-m1.u12.p4.sent9	І ми вдячні нашим героям-воїнам, які захищають нашу українську землю.
ParlaMint-UA_2017-03-17-m1.u12.p5.sent1	Агресор розуміє, що зброєю він нас не візьме, бо ми маємо достойну армію.
ParlaMint-UA_2017-03-17-m1.u12.p5.sent2	Наш народ жертвує все, що тільки може, на наші Збройні Сили, на наші добровільчі батальйони.
ParlaMint-UA_2017-03-17-m1.u12.p5.sent3	І в той же час наш ворог, агресор не втрачає надії на перемогу над Україною.
ParlaMint-UA_2017-03-17-m1.u12.p5.sent4	Чому не втрачає?
ParlaMint-UA_2017-03-17-m1.u12.p5.sent5	А він сподівається розсварити нас всередині.
ParlaMint-UA_2017-03-17-m1.u12.p5.sent6	Розсварити як патріотів, патріотів з патріотами.
ParlaMint-UA_2017-03-17-m1.u12.p6.sent1	Можуть патріоти з патріотами сваритися?
ParlaMint-UA_2017-03-17-m1.u12.p6.sent2	Виходить, можуть.
ParlaMint-UA_2017-03-17-m1.u12.p6.sent3	А кому це вигідно?
ParlaMint-UA_2017-03-17-m1.u12.p6.sent4	Україні вигідно?
ParlaMint-UA_2017-03-17-m1.u12.p6.sent5	Це вигідно агресору.
ParlaMint-UA_2017-03-17-m1.u12.p6.sent6	І треба мати розум, світлий розум для того, щоб розуміти, що ми робимо і кому ми служимо, коли ми протистоїмо партія проти партії, один проти одного.
ParlaMint-UA_2017-03-17-m1.u12.p7.sent1	Це ж саме відбувається і в Церкві.
ParlaMint-UA_2017-03-17-m1.u12.p7.sent2	Церква розділена.
ParlaMint-UA_2017-03-17-m1.u12.p7.sent3	І одна українська, і друга українська.
ParlaMint-UA_2017-03-17-m1.u12.p7.sent4	Але одна незалежна – Київський патріархат, а друга залежна.
ParlaMint-UA_2017-03-17-m1.u12.p7.sent5	Але ж там теж українці.
ParlaMint-UA_2017-03-17-m1.u12.p7.sent6	А чому ж вони не єднаються в одну незалежну церкву?
ParlaMint-UA_2017-03-17-m1.u12.p7.sent7	А тому що нерозумні, нерозумні, не знають, кому служать.
ParlaMint-UA_2017-03-17-m1.u12.p7.sent8	Ось ви пам’ятаєте у цій залі, коли Президент Петро Олексійович Порошенко вручав нагороди Героям України, голова Української православної церкви Московського патріархату не встав, не вшанував героїв і сказав, що ми не можемо шанувати вбивць.
ParlaMint-UA_2017-03-17-m1.u12.p7.sent9	Для нас – герої, а для нього – вбивці.
ParlaMint-UA_2017-03-17-m1.u12.p7.sent10	Можуть такі духовні особи служить українській державі?
ParlaMint-UA_2017-03-17-m1.u12.p7.sent11	Не можуть.
ParlaMint-UA_2017-03-17-m1.u12.p7.sent12	Тому ми виступаємо за єдину Помісну Православну Церкву, яка відстоювала б інтереси українського народу, української держави і українського православ’я.
ParlaMint-UA_2017-03-17-m1.u12.p8.sent1	Ми вдячні Верховній Раді за те, що вона направила лист Вселенському Патріарху в підтримку надання Київському патріархату томасу, тобто документу про визнання автокефалію Української Церкви.
ParlaMint-UA_2017-03-17-m1.u12.p8.sent2	Від імені нашої церкви я хочу висловити всім народним депутатам щиро подяку.
ParlaMint-UA_2017-03-17-m1.u12.p9.sent1	І на завершення я хочу закликати всіх, не тільки Верховну Раду, а й уряд до єдності, бо в єдності наша сила.
ParlaMint-UA_2017-03-17-m1.u12.p9.sent2	І ми ці слова повторюємо, а робимо все навпаки цьому.
ParlaMint-UA_2017-03-17-m1.u12.p9.sent3	Тому, якщо ми хочемо перемогти, а ми хочемо перемогти, то треба єднатись.
ParlaMint-UA_2017-03-17-m1.u12.p9.sent4	Єднатись навколо чого?
ParlaMint-UA_2017-03-17-m1.u12.p9.sent5	Навколо захисту української держави від агресора, все інше – другорядне, важливе, але другорядне, тому що, якщо не буде української держави, всі інші питання не мають ніякого сенсу.
ParlaMint-UA_2017-03-17-m1.u12.p9.sent6	І це ми повинні розуміти.
ParlaMint-UA_2017-03-17-m1.u12.p9.sent7	Є держава, ми можемо в цій державі свобідно вирішувати свої проблеми, наводить порядок.
ParlaMint-UA_2017-03-17-m1.u12.p9.sent8	Але, якщо не буде держави, то всі наші труди даремні так само як даремна була Українська революція, яка не змогла захистити свою українську державу.
ParlaMint-UA_2017-03-17-m1.u12.p9.sent9	Тому не будемо повторювати помилку наших попередників.
ParlaMint-UA_2017-03-17-m1.u12.p9.sent10	Я думаю, що у нас вистачить розуму об’єднатись в захисті української держави.
ParlaMint-UA_2017-03-17-m1.u12.p10.sent1	2 квітня цього року ми об’явили провести по всій Україні в усіх обласних центрах молитву за перемогу над агресором.
ParlaMint-UA_2017-03-17-m1.u12.p10.sent2	І ми закликаємо Українську православну церкву Київського патріархату, Греко-Католицьку Церкву, Римо-Католицьку Церкву, протестантські церкви об’єднатись в молитві, щоб Господь допоміг нам перемогти агресора.
ParlaMint-UA_2017-03-17-m1.u12.p10.sent3	І на другий день, в понеділок, 3-го, ми закликаємо всіх до посту, хто може, нехай постить, не їсть цілий день, а хто не може – до обіду.
ParlaMint-UA_2017-03-17-m1.u12.p10.sent4	І тим самим, ми покажемо, що ми хочемо перемогти нашого агресора, ми звертаємось до Бога, щоб Господь допоміг нам.
ParlaMint-UA_2017-03-17-m1.u12.p10.sent5	І тому ми шануємо армію, покладаємо, віддаємо повагу, але надія наша головна на Бога, Бог повинен нам допомогти і тому ми будемо звертатись до нього з молитвою.
ParlaMint-UA_2017-03-17-m1.u12.p11.sent1	Слава Ісусу Христу !
ParlaMint-UA_2017-03-17-m1.u12.p11.sent2	І Слава Україні!
ParlaMint-UA_2017-03-17-m1.u13.p1.sent1	Шановні колеги депутати, шановні запрошені!
ParlaMint-UA_2017-03-17-m1.u13.p1.sent2	Хочу подякувати усім за участь в урочистому засіданні, хочу подякувати Прем’єр-міністру України, хочу подякувати усім представникам уряду.
ParlaMint-UA_2017-03-17-m1.u13.p2.sent1	Також хочу повідомити, що після урочистого засідання відбудеться виставка "100 років першого українського парламенту".
ParlaMint-UA_2017-03-17-m1.u13.p2.sent2	Експонати з колекції відомого краєзнавця Віктора Киркевича, тут в нас, в холі Верховної Ради.
ParlaMint-UA_2017-03-17-m1.u13.p2.sent3	Запрошую вас на відкриття цієї виставки.
ParlaMint-UA_2017-03-17-m1.u13.p3.sent1	І урочисте засідання Верховної Ради України з нагоди 100-річчя Української революції 1917-1921 років оголошую закритим.
ParlaMint-UA_2017-03-17-m1.u14.p1.sent1	Слава Україні!
